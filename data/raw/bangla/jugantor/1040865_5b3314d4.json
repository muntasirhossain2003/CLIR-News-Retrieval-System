{
    "url": "https://www.jugantor.com/country-news/1040865",
    "language": "bangla",
    "source": "jugantor",
    "title": "গান গেয়ে জামায়াত প্রার্থীর প্রচারে পুলিশ সদস্য, ভিডিও ভাইরাল",
    "body": "সাতক্ষীরায় বাংলাদেশ জামায়াতে ইসলামীর প্রার্থীর নির্বাচনি পথসভায় পুলিশের এক সদস্য অংশ নিয়ে পুলিশের পোশাক পরিহিত অবস্থায় গান গেয়েছেন। রোববার (১৪ ডিসেম্বর) দুপুরে এ সংক্রান্ত একটি ভিডিও সামাজিক যোগাযোগমাধ্যম ফেসবুকে ছড়িয়ে দেই কোনো একটি পক্ষের সমর্থক। বিষয়টি নিয়ে পক্ষে-বিপক্ষে নানান আলোচনা-সমালোচনা শুরু হয়। অভিযুক্ত পুলিশ সদস্য সহকারী উপ-পরিদর্শক (এএসআই-সশস্ত্র) মো. মহিবুল্লাহ। তিনি আগে সাতক্ষীরা পুলিশ লাইনসে কর্মরত ছিলেন এবং বর্তমানে বাগেরহাট পুলিশ লাইনসে কর্মরত আছেন। সামাজিক যোগাযোগমাধ্যমে ছড়িয়ে পড়া ভিডিওতে দেখা যায়, সাতক্ষীরা-দেবহাটা সদর-২ আসনে জামায়াতে ইসলামীর মনোনীত প্রার্থী মুহাদ্দিস আব্দুল খালেকের একটি নির্বাচনি পথসভায় পুলিশের পোশাক পরিহিত অবস্থায় ওই পুলিশ সদস্য জামায়াতের স্লোগান সংবলিত একটি গান পরিবেশন করছেন। জানা গেছে, ঘটনাটি গত ৭ ডিসেম্বরের। সাতক্ষীরা শহরের ১ নম্বর ওয়ার্ডের কাটিয়া আমতলা এলাকায় ওই পথসভা অনুষ্ঠিত হয়। সভায় ১ নম্বর ওয়ার্ড জামায়াতের আমির মো. জিয়াউর রহমানের সভাপতিত্বে ও সাধারণ সম্পাদক আব্দুল্লাহ মনার সঞ্চালনায় প্রধান অতিথির বক্তব্য দেন জামায়াত মনোনীত প্রার্থী ও দলের কেন্দ্রীয় সাংগঠনিক সম্পাদক মুহাদ্দিস আব্দুল খালেকসহ দলটির জেলা ও বিভিন্ন পর্যায়ের একাধিক নেতারা। কোনো রাজনৈতিক কর্মসূচিতে অংশ নেননি দাবি করে অভিযুক্ত এএসআই মো. মহিবুল্লাহ বলেন, মুহাদ্দিস আব্দুল খালেক আমাকে পুরস্কৃত করেছিলেন, সে কারণে আমি গান গেয়েছি। এ নিয়ে সংবাদ করার দরকার নেই। এ বিষয়ে সাতক্ষীরার অতিরিক্ত পুলিশ সুপার মো. মুকিত হাসান খান বলেন, অভিযুক্ত পুলিশ সদস্য বর্তমানে সাতক্ষীরায় কর্মরত নন। পুলিশের পোশাক পরে কোনো রাজনৈতিক দলের প্রচারণায় অংশ নেওয়ার সুযোগ নেই। বাগেরহাটের অতিরিক্ত পুলিশ সুপার মুহাম্মদ মহিদুর রহমান জানান, ঘটনাটি সম্পর্কে তিনি জানেন না। খোঁজ নিয়ে প্রয়োজনীয় ব্যবস্থা নেওয়া হবে।",
    "date": null,
    "crawled_at": "2025-12-17 20:57:25"
}