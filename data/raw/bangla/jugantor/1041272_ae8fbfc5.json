{
    "url": "https://www.jugantor.com/politics/1041272",
    "language": "bangla",
    "source": "jugantor",
    "title": "সুখবর পেলেন বিএনপির ৪ নেতা",
    "body": "বিএনপির চার নেতার বহিষ্কারাদেশ প্রত্যাহার করা হয়েছে। সোমবার (১৫ ডিসেম্বর) সিনিয়র যুগ্ম মহাসচিব অ্যাডভোকেট রুহুল কবির রিজভী স্বাক্ষরিত প্রেস বিজ্ঞপ্তি এ তথ্য নিশ্চিত করা হয়। প্রেস বিজ্ঞপ্তিতে বলা হয়েছে, ইতোপূর্বে সংগঠন বিরোধী কর্মকাণ্ডের জন্য দিনাজপুর জেলা বিএনপির সদস্য ও নবাবগঞ্জ উপজেলা মহিলা দলের সভানেত্রী মোছা. সাবানা বেগম, ঘোড়াঘাট উপজেলা বিএনপির সিনিয়র সহ-সভাপতি মো. সরওয়ার হোসেন, বিরামপুর উপজেলা মহিলা দলের সাধারণ সম্পাদক মোছা. উম্মে কুলছুম বানু এবং ময়মনসিংহ দক্ষিণ জেলাধীন ফুলবাড়িয়া উপজেলা বিএনপির যুগ্ম আহ্বায়ক মো. আনোয়ার হোসেন বাদশাকে দলের প্রাথমিক সদস্যসহ সব পর্যায়ের পদ থেকে বহিষ্কার করা হয়েছিল। আবেদনের প্রেক্ষিতে দলীয় সিদ্ধান্ত মোতাবেক সোমবার (১৫ ডিসেম্বর) থেকে তাদের বহিষ্কারাদেশ প্রত্যাহার করা হয়েছে।",
    "date": null,
    "crawled_at": "2025-12-16 18:56:19"
}