{
    "url": "https://www.jugantor.com/country-news/1041920",
    "language": "bangla",
    "source": "jugantor",
    "title": "একসঙ্গে না ফেরার দেশে স্বামী-স্ত্রী",
    "body": "দিনাজপুরের বীরগঞ্জে একসঙ্গে না ফেরার দেশে চলে গেলেন স্বামী ও স্ত্রী। একটি ট্রাক্টর এক মুহূর্তেই তাদের জীবন কেড়ে নিল। বুধবার সকাল সাড়ে ৯টায় উপজেলার বীরগঞ্জ-পীরগঞ্জ সড়কে সুজালপুর ইউনিয়নের কোমরপুর বটতলা মোড়সংলগ্ন এলাকায় ট্রাক্টরের সঙ্গে মুখোমুখি সংঘর্ষে মোটরসাইকেলে থাকা এই দম্পতি নিহত হয়েছেন। নিহতরা হলেন- উপজেলার ভোগনগর ইউনিয়নের রুহিলা গ্রামের জিতেন্দ্র বর্মণের ছেলে তারিনী বর্মণ (৪০) ও তার স্ত্রী ইতি বর্মণ। স্থানীয়রা জানান, সকালে নিজ বাড়ি থেকে মোটরসাইকেলযোগে স্বামী-স্ত্রী উপজেলা সদরে যাচ্ছিলেন। পথে কোমরপুর বটতলা মোড়সংলগ্ন এলাকায় একটি বিপরীতগামী ট্রাক্টরের সঙ্গে মুখোমুখি সংঘর্ষ হলে ঘটনাস্থলেই তারিনী বর্মণ নিহত হন। এ সময় তার সঙ্গে থাকা স্ত্রী ইতি বর্মণ গুরুতর আহত হলে তাকে উদ্ধার করে উপজেলা স্বাস্থ্য কমপ্লেক্সে ভর্তি করা হয়। উপজেলা স্বাস্থ্য ও পরিবার পরিকল্পনা কর্মকর্তা ডা. আফরোজ সুলতানা জানান, আহত ইতি বর্মণের অবস্থা আশঙ্কাজনক হওয়ায় উন্নত চিকিৎসার জন্য দিনাজপুর মেডিকেল কলেজ হাসপাতালে প্রেরণ করা হয়েছে। সেখানে চিকিৎসাধীন অবস্থায় দুপুরে ইতি বর্মণ মারা যান বলে নিশ্চিত করেছেন নিহতের ভাতিজা বিপুল বর্মণ। বীরগঞ্জ থানার ওসি মো. সাইফুল ইসলাম দুর্ঘটনায় হতাহতের সত্যতা নিশ্চিত করেছেন।",
    "date": null,
    "crawled_at": "2025-12-17 20:38:45"
}