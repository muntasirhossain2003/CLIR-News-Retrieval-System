{
    "url": "https://www.jugantor.com/politics/1041876",
    "language": "bangla",
    "source": "jugantor",
    "title": "বিএনপি প্রার্থী ড. কাইয়ুম জামিন পেলেন",
    "body": "রাজধানীর কদমতলী থানাধীন হত্যাচেষ্টা মামলায় জামিন পেয়েছেন ঢাকা-১১ আসনে বিএনপির মনোনীত সংসদ সদস্য পদপ্রার্থী ড. এম. এ কাইয়ুম। বুধবার (১৭ ডিসেম্বর) ঢাকার চিফ মেট্রোপলিটন ম্যাজিস্ট্রেট মোহাম্মদ মোস্তাফিজুর রহমান এই আদেশ দেন। এদিন আদালতে কাইয়ুমের পক্ষে তার আইনজীবী সৈয়দ নজরুল ইসলাম আত্মসমর্পণপূর্বক জামিন চেয়ে আবেদন করেন। এ বিষয়ে কাইয়ুমের আইনজীবী সৈয়দ নজরুল ইসলাম গণমাধ্যমকে বলেন, ২০১৫ সালের কদমতলী থানার হত্যাচেষ্টা মামলায় জামিনের আবেদন করা হয়েছে। বিচারক শুনানি শেষে জামিন মঞ্জুর করেন। এ বিষয়ে এম এ কাইয়ুম গণমাধ্যমে বলেন, বিগত স্বৈরাচারী সরকার অসংখ্য গায়েবি মামলা দিয়েছিল। গত তিনদিনে সার্চ দিয়ে আরও দুটি মামলা বের হয়েছে। নির্বাচন কমিশনের নির্দেশনায় মনোনয়নপত্র জমার সঙ্গে মামলার বর্ণনাসহ কাগজপত্র দিতে হবে। এজন্য গায়েবি মামলা সত্ত্বেও আদালতে এসে জামিন চেয়েছিলাম। ",
    "date": null,
    "crawled_at": "2025-12-17 20:40:38"
}