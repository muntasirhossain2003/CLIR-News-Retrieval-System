{
    "url": "https://www.jugantor.com/country-news/1041613",
    "language": "bangla",
    "source": "jugantor",
    "title": "বোমা বানানোর সরঞ্জামসহ যুবক আটক",
    "body": "ফরিদপুরের বোয়ালমারীতে ককটেল, বোমা তৈরির সরঞ্জাম, ইয়াবাসহ শামীম বিন ইসমাইল (২৩) নামে এক যুবককে আটক করেছে যৌথবাহিনী। সোমবার দিবাগত রাতে উপজেলার পৌরসদরের মমিন মার্কেট এলাকা সংলগ্ন নিজ বাড়ি থেকে তাকে আটক করা হয়। আটক শামীম বিন ইসমাইল ওই গ্রামের ইসমাইল হোসেনের ছেলে। পুলিশ সূত্রে জানা গেছে, গোপন সংবাদের ভিত্তিতে যৌথবাহিনী বোয়ালমারী উপজেলার সোতাশী গ্রামে অভিযান চালিয়ে শামীম বিন ইসমাইলকে আটক করে। এ সময় তার কাছ থেকে ৪৯ পিস ইয়াবা, ককটেল ও বোমা তৈরিতে ব্যবহৃত বিভিন্ন সরঞ্জাম উদ্ধার করা হয়। বিষয়টি নিশ্চিত করে বোয়ালমারী থানার ওসি আনোয়ার হোসেন বলেন, এ ঘটনায় থানায় মাদকদ্রব্য নিয়ন্ত্রণ আইন ও বিস্ফোরক আইনে পৃথক ধারায় মামলা হয়েছে। আসামিকে গ্রেফতার দেখিয়ে আদালতে পাঠানো হয়েছে।",
    "date": null,
    "crawled_at": "2025-12-17 20:41:51"
}