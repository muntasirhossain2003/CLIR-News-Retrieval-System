{
    "url": "https://www.jugantor.com/national/1039629",
    "language": "bangla",
    "source": "jugantor",
    "title": "সূত্রাপুরের বাজার সমিতির সাবেক সভাপতিকে প্রকাশ্যে গুলি করে হত্যা",
    "body": "রাজধানীর পুরান ঢাকার সূত্রাপুরের শ্যামবাজার এলাকায় দুর্বৃত্তের গুলিতে আব্দুর রহমান (৫৫) নামে এক হলুদ–মরিচ ব্যবসায়ী নিহত হয়েছেন। নিহত আব্দুর রহমান শ্যামবাজার কাঁচাবাজার মালিক সমিতির সাবেক সভাপতি ছিলেন। বৃহস্পতিবার (১১ ডিসেম্বর) দুপুর ১২টার দিকে শ্যামবাজার মাওলা বক্স চক্ষু হাসপাতালের সামনে তাকে লক্ষ্য করে গুলি ছোড়া হয়। গুলিবিদ্ধ অবস্থায় পথচারীরা তাকে স্যার সলিমুল্লাহ মেডিকেল কলেজ (মিটফোর্ড) হাসপাতালের জরুরি বিভাগে নিয়ে গেলে চিকিৎসক তাকে মৃত ঘোষণা করেন। নিহতের পরিবার জানায়, দুপুরবেলায় তাড়াহুড়ো করে খেয়ে প্রায় পৌনে ১২টার দিকে আব্দুর রহমান বাসা থেকে বের হন। কিছুক্ষণ পর এলাকাবাসী একটি বিকট শব্দ শুনতে পান। পরিবারের সদস্যরা প্রথমে ধারণা করেছিলেন, সম্ভবত কোনো ট্রান্সমিটার বিস্ফোরণ ঘটেছে। কিন্তু কিছু সময়ের মধ্যে নিহতের ভাইকে ফোন দিয়ে স্থানীয়রা জানান, আব্দুর রহমানকে গুলি করা হয়েছে। পরিবারের পক্ষ থেকে নয়ন নামে এক ব্যক্তিকে সন্দেহ করা হচ্ছে। নিহতের পরিবারের একজন সদস্য বলেন, এলাকার অনেকেই দেখেছে— ঘটনার পরপরই নয়ন দৌড়ে পালিয়ে যায়। নয়ন যদি জড়িত থাকে, তাহলে তাকে আইনের আওতায় এনে সুষ্ঠু বিচার চাই। সূত্রাপুর থানার ভারপ্রাপ্ত কর্মকর্তা (ওসি) মো. মতিউর রহমান ঘটনার সত্যতা নিশ্চিত করে জানান, দুপুর ১২টার দিকে মাওলা বক্স চক্ষু হাসপাতালের সামনে আব্দুর রহমান গুলিবিদ্ধ হন। স্থানীয়রা তাকে উদ্ধার করে মিটফোর্ড হাসপাতালে নিয়ে গেলে সেখানে তিনি মারা যান। তিনি আরও বলেন, ঘটনাস্থল ও হাসপাতালে পুলিশ পাঠানো হয়েছে এবং পুরো বিষয়টি তদন্তাধীন। নিহত আব্দুর রহমান শ্যামবাজার এলাকার বাসিন্দা ও কাঁচাবাজার মালিক সমিতির সাবেক সভাপতি ছিলেন।",
    "date": null,
    "crawled_at": "2025-12-16 18:30:40"
}