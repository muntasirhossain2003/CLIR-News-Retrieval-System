{
    "url": "https://www.jugantor.com/country-news/1041833",
    "language": "bangla",
    "source": "jugantor",
    "title": "ইউপি সদস্যসহ ২০ আ.লীগ কর্মীর বিএনপিতে যোগদান",
    "body": "লক্ষ্মীপুরে স্থানীয় আওয়ামী লীগ নেতা ও সাবেক ইউপি সদস্য আবদুর রবসহ অঙ্গ-সংগঠনের ২০ কর্মী বিএনপিতে যোগ দিয়েছেন। তিনি উত্তর চরবংশী ইউপির ৪নং ওয়ার্ডের সাবেক ইউপি সদস্য ও একই ওয়ার্ড আওয়ামী লীগের সাবেক সাধারণ সম্পাদক। মঙ্গলবার (১৬ ডিসেম্বর) বিকালে রায়পুর উপজেলার উত্তর চরবংশী ইউপির খাসেরহাট বাজারে বিএনপির কার্যালয়ে আ'লীগ নেতা আবদুর রবসহ ২০ কর্মী উপস্থিত হলে ইউনিয়ন সভাপতি ফারুক কবিরাজ ফুলের মালা দিয়ে তাদের বরণ করে নেন। স্থানীয় সূত্রে জানা যায়, প্রায় ১৬ বছর আওয়ামী লীগের স্বৈরাচারী কর্মকাণ্ড, নিষ্ক্রিয়তা ও নেতা-কর্মীদের মাঝে বিবাদ সৃষ্টি করে রাখায় তারা বিএনপির আদর্শ ও কর্মসূচির প্রতি আস্থা রেখে আনুষ্ঠানিকভাবে দলে যোগ দিয়েছেন। এ বিষয়ে আওয়ামী লীগ নেতা আব্দুর রব মেম্বার বলেন, আমি স্থানীয় আওয়ামী লীগের কর্মকাণ্ডে অসন্তুষ্ট ছিলাম। প্রতিবাদ জানানোর কারণে আমাকে আলতাফ মাস্টার ও তার ভাই হোসেন মাস্টার উন্নয়নের বরাদ্দ দিতো না, বঞ্চিত রেখেছিল। এদের প্রতি ঘৃণা জন্মানো ও সম্পূর্ণ স্বেচ্ছাচারিতা করায় আমি স্বেচ্ছায় ও স্বজ্ঞানে ২০ কর্মী নিয়ে বিএনপিতে যোগদান করেছি। আমাকে কোনোভাবে ভয়ভীতি দেখিয়ে দলে আনা হয়নি। উত্তর চরবংশী ইউনিয়ন বিএনপির সভাপতি ফারুক কবিরাজের হাত ধরে আমরা ২০ জন বিএনপিতে যোগ দিয়েছি। গণতন্ত্র পুনরুদ্ধার, আইনের শাসন প্রতিষ্ঠা এবং জনগণের অধিকার আদায়ের লক্ষ্যে বিএনপির সঙ্গে কাজ করতে আগ্রহী আমরা।  এ বিষয়ে উত্তর চরবংশী ইউনিয়ন বিএনপির সভাপতি ও বিশিষ্ট ব্যবসায়ী ফারুক কবিরাজ বলেন, ওয়ার্ড আওয়ামী লীগের সাবেক সাধারণ সম্পাদক ও ইউপি সদস্য আবদুর রবসহ ২০ কর্মী বিএনপির আদর্শে অনুপ্রাণিত হয়ে দলে এসেছেন এবং তাদের অভিজ্ঞতা তৃণমূল সংগঠনকে শক্তিশালী করতে ভূমিকা রাখবে। এ বিষয়ে আওয়ামী লীগের স্থানীয় নেতাদের কোনো মন্তব্য পাওয়া যায়নি। তবে রাজনৈতিক পর্যবেক্ষকদের মতে, এই যোগদান স্থানীয় রাজনীতিতে গুরুত্বপূর্ণ প্রভাব ফেলতে পারে।",
    "date": null,
    "crawled_at": "2025-12-17 20:40:42"
}