{
    "url": "https://www.jugantor.com/country-news/1041271",
    "language": "bangla",
    "source": "jugantor",
    "title": "বুধবার সিলেটের অনেক এলাকায় বিদ্যুৎ থাকবে না",
    "body": "ট্রান্সফরমার জরুরি মেরামত ও সংরক্ষণ, সঞ্চালন লাইন উন্নয়ন এবং গাছপালার শাখা-প্রশাখা কাটার কাজের জন্য বুধবার সিলেট মহানগরীর বেশ কয়েকটি গুরুত্বপূর্ণ এলাকায় বিদ্যুৎ সরবরাহ বন্ধ থাকবে। সোমবার বিদ্যুৎ উন্নয়ন বোর্ডের (বিপিডিবি) বিক্রয় ও বিতরণ বিভাগ-২ এর নির্বাহী প্রকৌশলী আব্দুর রাজ্জাক স্বাক্ষরিত এক বিজ্ঞপ্তিতে এ তথ্য জানানো হয়। বিজ্ঞপ্তিতে জানানো হয়েছে, বুধবার সকাল ৭টা থেকে বিকাল ৫টা পর্যন্ত ১১ কেভি মুক্তিরচর ফিডারের আওতাধীন কুশিঘাট, সোনাপুর নয়াবস্তী, শাহপরাণ হাউজিং, মুক্তিরচক, মুরাদপুর, পীরেরচক, আমদরপুরসহ আশপাশের এলাকায় বিদ্যুৎ সরবরাহ করা সম্ভব হবে না। তবে শাটডাউন চলাকালে নিরাপত্তার স্বার্থে বিদ্যুৎ লাইন সচল রয়েছে বলে গণ্য করতে অনুরোধ জানিয়েছে বিদ্যুৎ বিভাগ। এদিকে নির্ধারিত সময়ের আগেই কাজ শেষ হলে তাৎক্ষণিকভাবে বিদ্যুৎ সরবরাহ পুনরায় চালু করা হবে বলে জানিয়েছেন নির্বাহী প্রকৌশলী আব্দুর রাজ্জাক। সাময়িক এ অসুবিধার জন্য তিনি গ্রাহকদের কাছে দুঃখ প্রকাশ করে সবার সার্বিক সহযোগিতা কামনা করেছেন।",
    "date": null,
    "crawled_at": "2025-12-17 20:48:52"
}