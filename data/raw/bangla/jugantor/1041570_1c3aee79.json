{
    "url": "https://www.jugantor.com/country-news/1041570",
    "language": "bangla",
    "source": "jugantor",
    "title": "বাগাতিপাড়া আ.লীগের সাবেক সম্পাদকসহ গ্রেফতার ৩",
    "body": "নাটোরের বাগাতিপাড়ায় কার্যক্রম নিষিদ্ধ উপজেলা আওয়ামী লীগের সাবেক সাধারণ সম্পাদক মো. সেকেন্দার রহমানসহ তিন নেতাকর্মীকে গ্রেফতার করেছে পুলিশ। মঙ্গলবার সকালে উপজেলার মালঞ্চি বাজার এলাকা থেকে সেকেন্দার রহমানকে পুলিশ গ্রেফতার করে। স্থানীয় সূত্রে জানা গেছে, বিগত ফ্যাসিস্ট আমলে মো. সেকেন্দার রহমানের বিরুদ্ধে দুর্নীতি, চাঁদাবাজি, টেন্ডার বাণিজ্যসহ নানা অনিয়ম ও অপ্রীতিকর কর্মকাণ্ডে জড়িত থাকাসহ প্রতিপক্ষ জামায়াত ও বিএনপির নেতাকর্মীদের বিরুদ্ধে হয়রানিমূলক মামলা দায়ের এবং জুলাই আন্দোলনের সময় ছাত্র-জনতার ওপর সংঘটিত দমনমূলক কর্মকাণ্ডে ও তার জোরালো সম্পৃক্ততার অভিযোগ রয়েছে। মো. সেকেন্দার রহমান ছাড়া গ্রেফতার অন্য দুজন হলেন- নলডাঙ্গা উপজেলার বক্ষ্রপুর ইউনিয়ন আওয়ামী লীগের সাধারণ সম্পাদক সুলতান প্রামাণিক (৬০) ও সহ-সভাপতি আজিজুর প্রামাণিক (৪৬)। তাদেরকে সোমবার রাতে গ্রেফতার করেছে নলডাঙ্গা থানা পুলিশ। নলডাঙ্গা থানার ওসি সাকিউল আযম খবরের সত্যতা নিশ্চিত করেছেন।",
    "date": null,
    "crawled_at": "2025-12-17 20:45:39"
}