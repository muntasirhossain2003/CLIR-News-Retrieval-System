{
    "url": "https://www.jugantor.com/country-news/1040855",
    "language": "bangla",
    "source": "jugantor",
    "title": "ওসমান হাদির শ্বশুরবাড়িতে কান্নার রোল",
    "body": "ইনকিলাব মঞ্চের মুখপাত্র শরিফ ওসমান হাদি গুলিবিদ্ধ হওয়ার ঘটনায় তার শ্বশুরবাড়িতে নেমে এসেছে গভীর শোক ও উৎকণ্ঠা। বরিশালের বাবুগঞ্জ উপজেলার মাধবপাশা ইউনিয়নের ৯ নম্বর ওয়ার্ডের প্রতাবপুর গ্রামে অবসরপ্রাপ্ত পুলিশ সুবেদার সুলতান আহমেদের বাড়িতে চলছে কান্নার রোল। জানা যায়, শরিফ ওসমান হাদি ২০২০ সালে অবসরপ্রাপ্ত পুলিশ সুবেদার সুলতান আহমেদের কন্যা রাবেয়া শম্পাকে বিয়ে করেন। তাদের সংসারে ২০২৪ সালের একুশে ফেব্রুয়ারি একটি পুত্রসন্তানের জন্ম হয়। শরিফ ওসমান হাদির শ্বশুর সুলতান আহমেদ কান্নাজড়িত কণ্ঠে বলেন, তার জামাই কখনো মিথ্যা বলতেন না এবং অন্যায়ের সঙ্গে আপস করতেন না। তিনি ছিলেন একজন প্রতিবাদী মানুষ। তার দাবি, শরিফ ওসমান হাদি যদি ঢাকা-৮ আসন থেকে নির্বাচনে অংশ না নিতেন, তাহলে এই গুলিবিদ্ধ হওয়ার ঘটনা ঘটত না। পরিকল্পিতভাবে সন্ত্রাসীরা তার ওপর গুলি চালিয়েছে বলে তিনি অভিযোগ করেন। এ খবর পাওয়ার পর শরিফ ওসমান হাদির শাশুড়ি শাহানাজ বেগম ও শালা কাইয়ুম হোসেন দ্রুত ঢাকায় রওনা হন। এর আগে প্রতিবেশীরা শ্বশুরবাড়িতে ছুটে এসে পরিবারের সদস্যদের সান্ত্বনা দেন। শরিফ ওসমান হাদির শ্বশুর সুলতান আহমেদ দেশবাসীর কাছে তার জামাইয়ের দ্রুত সুস্থতার জন্য দোয়া কামনা করেন এবং হামলায় জড়িত সন্ত্রাসীদের দ্রুত গ্রেফতার করে দৃষ্টান্তমূলক শাস্তির দাবি জানান। উল্লেখ্য, শরিফ ওসমান হাদি বর্তমানে ঢাকার রামপুরা এলাকায় বসবাস করেন। তার বৃদ্ধা মা বর্তমানে ঢাকার বাসায় অবস্থান করছেন।",
    "date": null,
    "crawled_at": "2025-12-17 20:57:36"
}