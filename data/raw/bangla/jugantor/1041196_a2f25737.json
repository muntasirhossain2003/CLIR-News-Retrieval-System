{
    "url": "https://www.jugantor.com/entertainment/1041196",
    "language": "bangla",
    "source": "jugantor",
    "title": "বিয়ের আগে স্ত্রীকে ধর্ষণের মামলায় নোবেলের বিরুদ্ধে চার্জশিট",
    "body": "বাসায় আটকে রেখে ইডেন কলেজের এক ছাত্রীকে ধর্ষণ করার অভিযোগের সত্যতা পাওয়ায় গায়ক নোবেলের বিরুদ্ধে আদালতে অভিযোগপত্র দাখিল করা হয়েছে। গত ২৯ নভেম্বর ডেমরা থানার উপপরিদর্শক এসআই মুরাদ হোসেন ঢাকার চিফ মেট্রোপলিটন ম্যাজিস্ট্রেট আদালতে এই অভিযোগপত্র দাখিল করেন। নারী ও শিশু নির্যাতন দমন প্রসিকিউশন বিভাগের উপপরিদর্শক (এসআই) ইলামনি সোমবার বিষয়টি নিশ্চিত করেন। তিনি জানান, ২৮ ডিসেম্বর আদালতে অভিযোগপত্রটি উপস্থাপন করা হবে। পরে এ-সংক্রান্ত মামলা বিচারের জন্য নারী ও শিশু নির্যাতন দমন ট্রাইব্যুনালে পাঠানো হবে। ওই ঘটনায় আদালতের অনুমতি নিয়ে গত ২০ জুন কেরানীগঞ্জ কেন্দ্রীয় কারাগারে অভিযোগকারীর সঙ্গে নোবেলের বিয়ে দেওয়া হয়, এর চার দিন পর নোবেল জামিনে মুক্তি পান। আদালত সূত্র জানায়, আগামী ২৮ ডিসেম্বর চার্জশিট বা অভিযোগপত্র উপস্থাপনের দিন ধার্য রয়েছে। নোবেল বর্তমানে জামিনে আছেন। অভিযোগপত্রে বলা হয়েছে, নোবেল বাদীকে বসতঘরে আটকে রেখে ধর্ষণ করেন এবং ঘটনার ভিডিও মোবাইল ফোনে ধারণ করেন। পরে ওই ভিডিও সামাজিক যোগাযোগমাধ্যমে ছড়িয়ে দেওয়ার হুমকি ও ভয়ভীতি দেখান। অভিযোগে আরও উল্লেখ করা হয়, নেশাগ্রস্ত অবস্থায় বিভিন্ন সময় তিনি বাদীকে শারীরিকভাবে নির্যাতনও করেছেন। মামলার নথি অনুযায়ী, ২০১৮ সালে মোহাম্মদপুরে থাকাকালে সামাজিক যোগাযোগমাধ্যমে ইডেন মহিলা কলেজের ওই শিক্ষার্থীর সঙ্গে নোবেলের পরিচয় হয়। গত বছরের ১২ নভেম্বর স্টুডিও দেখানোর কথা বলে তরুণীকে ডেমরার একটি বাসায় নিয়ে যান গায়ক নোবেল। সেখানে তাকে আটকে রাখা হয় এবং তার মোবাইল কেড়ে নেওয়া হয়। পরিবারের সঙ্গে যোগাযোগের চেষ্টা করলে নোবেল ২৬ হাজার টাকার ওই ফোনটি ভেঙে ফেলেন বলে অভিযোগে উল্লেখ রয়েছে। ঘটনার দিন নোবেলকে গ্রেফতার করা হয় এবং আদালত তার জামিন নামঞ্জুর করেন। পরে কারামুক্তির শর্ত হিসেবে নোবেল বাদীকে বিয়ে করতে রাজি হন। আদালতের অনুমতি নিয়ে ২০ জুন কেরানীগঞ্জ কেন্দ্রীয় কারাগারে তাদের বিয়ে সম্পন্ন হয়। বিয়েতে কাবিন ধার্য করা হয় ১০ লাখ টাকা।",
    "date": null,
    "crawled_at": "2025-12-16 19:14:12"
}