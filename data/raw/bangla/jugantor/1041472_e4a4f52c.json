{
    "url": "https://www.jugantor.com/country-news/1041472",
    "language": "bangla",
    "source": "jugantor",
    "title": "সবুজবাগে ঠিকাদারের লাশ উদ্ধার",
    "body": "রাজধানীর সবুজবাগ থানাধীন উত্তর বাসাবো এলাকায় একটি নির্মাণাধীন ভবনের লিফটের খালি জায়গা থেকে টিপু মোল্লা (৫৭) নামে এক ঠিকাদারের লাশ উদ্ধার করেছে পুলিশ। নিহত টিপু মোল্লা উত্তর বাসাবোর ৫৭ নম্বর বাসার বাসিন্দা এবং মৃত ইয়াদ আলী মোল্লার ছেলে। জানা গেছে, তিনি দীর্ঘদিন ধরে ভবন নির্মাণের ঠিকাদারি পেশার সঙ্গে যুক্ত ছিলেন। রোববার (১৪ ডিসেম্বর) দিবাগত রাতে লাশ উদ্ধার করে পুলিশ। আইনিপ্রক্রিয়া সম্পন্ন শেষে ময়নাতদন্তের জন্য লাশ ঢাকা মেডিকেল কলেজ (ঢামেক) হাসপাতালের মর্গে পাঠানো হয়। সবুজবাগ থানার উপ-পরিদর্শক (এসআই) আজিজুল হক জানান, খবর পেয়ে সন্ধ্যার দিকে উত্তর বাসাবোর ৫৫/২ নম্বর একটি নির্মাণাধীন ভবনের লিফটের ফাঁকা জায়গা থেকে টিপু মোল্লার লাশ উদ্ধার করা হয়। পরে প্রয়োজনীয় আইনগত প্রক্রিয়া শেষে লাশ ময়নাতদন্তের জন্য ঢামেক হাসপাতালের মর্গে পাঠানো হয়েছে। তিনি আরও জানান, নিহত ব্যক্তি ওপর থেকে পড়ে গিয়ে মারা গেছেন, নাকি কেউ তাকে হত্যা করে ওই লিফটের ফাঁকা জায়গায় ফেলে দিয়েছে—তাৎক্ষণিকভাবে বিষয়টি নিশ্চিত হওয়া যায়নি। ময়নাতদন্তের প্রতিবেদন পাওয়ার পর মৃত্যুর প্রকৃত কারণ জানা যাবে। এ ঘটনায় আইনগত প্রক্রিয়া চলমান রয়েছে বলে জানিয়েছে পুলিশ।",
    "date": null,
    "crawled_at": "2025-12-17 20:49:38"
}