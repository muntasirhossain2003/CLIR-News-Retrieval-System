{
    "url": "https://www.jugantor.com/sports/1041448",
    "language": "bangla",
    "source": "jugantor",
    "title": "টি-টোয়েন্টি বিশ্বকাপের টিকিট পেয়েছেন মেসি",
    "body": "দিল্লিতে ছিল লিওনেল মেসির ভারত সফরের শেষ যাত্রাবিরতি। সোমবার (১৫ ডিসেম্বর) রাতেই তিনি ভারত ত্যাগ করেন। তার আগে দিল্লির অরুণ জেটলি স্টেডিয়ামে স্মরণীয় সময় কাটে মেসি এবং তার বন্ধুদের। সেখানে নানা ধরনের উপহার পেয়েছেন আর্জেন্টিনার বিশ্বকাপ জয়ী মহাতারকা। বিকেলে মেসি মাঠে নেমে দর্শকদের অভিবাদনের জবাব দেন হাসিমুখে। এরপর একটি সেলিব্রিটি ম্যাচ উপভোগ করেন। অনেক দর্শক নীল জার্সি পরেছিল, যার নম্বর ছিল ১০। সবার কণ্ঠে ছিল ‘মেসি মেসি’ স্লোগান। মেসি তার সতীর্থ লুইস সুয়ারেজ ও রদ্রিগো ডি পলকে নিয়ে মাঠে কিছুক্ষণ খেলেন এবং বল গ্যালারিতে পাঠান। পরে মিনার্ভা অ্যাকাডেমি টিমের সঙ্গে শুভেচ্ছা বিনিময় করেন এবং বাচ্চাদের সঙ্গে ফুটবল খেলেন।  শেষে মেসি হাতে আইসিসি প্রধান জয় শাহ থেকে টি-টোয়েন্টি বিশ্বকাপ জয়ী ভারতীয় দলের সই করা ব্যাট ও জার্সি পান। মেসি ১০ নম্বর জার্সি পান, সুয়ারেজ ৯ নম্বর এবং ডি পল ৭ নম্বর জার্সি পান। মেসিকে আরও দেওয়া হয় টি-টোয়েন্টি বিশ্বকাপের উদ্বোধনী ম্যাচের টিকিট। ফেব্রুয়ারির ৭ তারিখে ভারত ও যুক্তরাষ্ট্রের মধ্যে খেলা দিয়ে এই প্রতিযোগিতা শুরু হবে, এবং মেসি সেই খেলা দেখতে আমন্ত্রণ পেয়েছেন। এদিন অনুষ্ঠান শেষে মেসি মাইক্রোফোন হাতে নেন এবং ভক্তদের ধন্যবাদ জানিয়ে বলেন, ‘ভারতে এই তিন দিনে যে ভালোবাসা এবং সমর্থন পেলাম, তার জন্য আমি কৃতজ্ঞ। আমরা দারুণ কিছু সময় কাটালাম। অনেক সুন্দর অভিজ্ঞতা নিয়ে ফিরে যাচ্ছি, যা সবার সঙ্গে ভাগ করতে পারব। আপনাদের ধন্যবাদ।’ তিনি আরও বলেন, ‘আপনাদের ভালোবাসা নিয়ে ফিরে যাচ্ছি। আমরা অবশ্যই আবার ভারতে আসব—হয়ত ম্যাচ খেলতে বা অন্য কোনো কারণে। এই কয়েক দিনের অশেষ ভালোবাসার জন্য সবাইকে আবার ধন্যবাদ।’",
    "date": null,
    "crawled_at": "2025-12-16 19:12:45"
}