{
    "url": "https://www.jugantor.com/country-news/1041227",
    "language": "bangla",
    "source": "jugantor",
    "title": "মাগুরার দুটি আসন থেকে মনোনয়নপত্র নিলেন চার প্রার্থী",
    "body": "আসন্ন ত্রয়োদশ জাতীয় সংসদ নির্বাচনে মাগুরা-১ ও ২ আসনে চার প্রার্থী মনোনয়নপত্র সংগ্রহ করেছেন। সোমবার (১৫ ডিসেম্বর) জেলা রিটার্নিং অফিসারের কার্যালয় থেকে মনোনয়ন ফরম সংগ্রহ করেন প্রার্থী ও তাদের সমর্থকরা। মাগুরা জেলা প্রশাসকের কার্যালয় ও জেলা রিটার্নিং অফিসারের কার্যালয় সূত্রে জানা গেছে, দুপুরে মাগুরা-১ আসনের জামায়াতে ইসলামী প্রার্থী আবদুল মতিনের পক্ষে দলের জেলা ভারপ্রাপ্ত আমির অধ্যাপক সাইদ আহমেদ বাচ্চু মনোনয়নপত্র সংগ্রহ করেন। এ আসনে স্বতন্ত্র প্রার্থী হিসেবে মনোনয়নপত্র সংগ্রহ করেছেন শ্রীপুর উপজেলার শ্রীকোল ইউনিয়নের চেয়ারম্যান কুতুবুল্লাহ হোসেন মিঞা কুটি। অন্যদিকে মাগুরা-২ আসনের বিএনপি মনোনীত প্রার্থী নিতাই রায় চৌধুরীর পক্ষে তার ছেলে মিথুন রায় চৌধুরী এবং জামায়াত ইসলামীর প্রার্থী এমবি বাকের নিজের মনোনয়নপত্র সংগ্রহ করেন। মাগুরা-১ আসন থেকে বিএনপির মনোনয়ন পেয়েছেন জেলা বিএনপির সদস্য সচিব মনোয়ার হোসেন খান। ২৯ ডিসেম্বরের আগে সুবিধাজনক সময়ে তিনি মনোনয়নপত্র সংগ্রহ করবেন বলে জানা গেছে। ২০২৬ সালের ১২ ফেব্রুয়ারি অনুষ্ঠিত হবে ত্রয়োদশ জাতীয় সংসদ নির্বাচন। আগামী ২৯ ডিসেম্বর মনোনয়নপত্র জমাদানের শেষ তারিখ।",
    "date": null,
    "crawled_at": "2025-12-17 20:52:31"
}