{
    "url": "https://www.jugantor.com/sports/1041214",
    "language": "bangla",
    "source": "jugantor",
    "title": "তাসকিন আমার রেকর্ড ভেঙে দিক, বলছেন শোয়েব আখতার",
    "body": "দক্ষিণ আফ্রিকার কেপটাউনে ২০০৩ সালে ওয়ানডে বিশ্বকাপে ১৬১.৩ কিলোমিটার গতিতে বল করে বিশ্ব রেকর্ড গড়েন পাকিস্তানের সাবেক তারকা ক্রিকেটার শোয়েব আখতার। শোয়েবের সেই ১৬১.৩ কিলোমিটার গতির রেকর্ড ২২ বছরে অনেকে ভাঙার কাছাকাছি অনেকে গেলেও কেউই সেটা ভাঙতে পারেননি। পার্থে এ বছরের ১৯ অক্টোবর অস্ট্রেলিয়া-ভারত প্রথম ওয়ানডেতে মিচেল স্টার্ক ঘণ্টায় ১৪০.৮ কিলোমিটার গতিতে বল করেন। রাওয়ালপিন্ডি এক্সপ্রেস খ্যাত শোয়েব আখতারের চাওয়া তার এই রেকর্ডটা যেন বাংলাদেশের গতিময় তারকা তাসকিন আহমেদ ভেঙে দেন। বিপিএলের আসন্ন আসরে ঢাকা ক্যাপিটালসের মেন্টর হিসেবে কাজ করতে ঢাকায় এসে শোয়েব আখতার তার সেই সর্বোচ্চ গতির বোলিংয়ের রেকর্ড ভাঙার প্রসঙ্গ বলেন, ‘তাসকিন আমার সর্বোচ্চ গতির রেকর্ড ভেঙে দিক।’ সোমবার মিরপুরে সংবাদ সম্মেলনে এমনটি বলেন পাকিস্তানের এই কিংবদন্তি ক্রিকেটার। শোয়েব আখতার আরও বলেন, ‘পেসারদের প্রতি আমার উপদেশ, নিজেকে উপভোগ কর। লম্বা চুল, শার্ট, লম্বা গোঁফ থাকে অনেকের। রান আপের প্রত্যেকটা মুহূর্ত উপভোগ কর। নিজেকে উপভোগ কর ও মানুষকে দেখিয়ে দাও। একই সঙ্গে তোমার লক্ষ্য হওয়া উচিত কাউকে আঘাত না করে উইকেট নেওয়া। ক্রিকেট ইতিহাসের অন্যতম সেরা শচীন টেন্ডুলকার আমার প্রিয় খেলোয়াড়। তার হেলমেটে আঘাত করেছি। পাঁজর ভেঙে দিয়েছি। খারাপ লেগেছে আমার।’",
    "date": null,
    "crawled_at": "2025-12-16 19:12:49"
}