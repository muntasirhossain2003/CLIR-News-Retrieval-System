{
    "url": "https://www.jugantor.com/country-news/1040860",
    "language": "bangla",
    "source": "jugantor",
    "title": "আদালতে জামায়াতের ‘মব’ থেকে সাবেক ওসি মঞ্জুকে রক্ষা করল বিএনপি",
    "body": "আওয়ামী লীগ ফ্যাসিস্ট আমলে গ্রেফতার ও নির্যাতনের ক্ষোভে জামায়াতের নেতাকর্মীরা দলবেঁধে ফতুল্লার সাবেক ওসি মঞ্জুর কাদেরকে পথরোধ করে মব জাস্টিসের সময় বাধা হয়ে দাঁড়ান বিএনপি নেতারা। একপর্যায়ে জামায়াতের নেতাকর্মীদের কাছ থেকে মঞ্জুর কাদেরকে উদ্ধার করে নিরাপদে সরিয়ে দেন বিএনপি নেতারা। এ নিয়ে উভয়পক্ষের মধ্যে ব্যাপক বাগবিতণ্ডা হয়। রোববার দুপুরে নারায়ণগঞ্জ কোর্ট এলাকায় এ ঘটনা ঘটে। অ্যাডভোকেট সাইফুল ইসলাম জানান, তিনি নারায়ণগঞ্জ মহানগর শিবিরের সাবেক সভাপতি এবং শ্রমিক ফেডারেশন নারায়ণগঞ্জ মহানগরের সহকারী সেক্রেটারি। ২০১৩ সালে ছাত্রশিবির রাজনীতির সঙ্গে সংশ্লিষ্টতার অভিযোগে তৎকালীন ফতুল্লা মডেল থানার ওসি মঞ্জুর কাদের ও ডিবি হারুন কর্তৃক গ্রেফতার, নির্যাতন এবং প্রায় তিন দিন তাকে গুম করে রাখা হয়। ওই সময় তার পরিবারের কাছ থেকে পাঁচ লাখ টাকা হাতিয়ে নেওয়া হয়। এজন্য তাকে নারায়ণগঞ্জ জেলা প্রশাসক কার্যালয়ের কাছে পেয়ে আইনের হাতে তুলে দেওয়ার চেষ্টা করা হয়েছিল। এর মধ্যে নারায়ণগঞ্জ মহানগর বিএনপির আহ্বায়ক অ্যাডভোকেট সাখাওয়াত হোসেন খান, সদস্য সচিব অ্যাডভোকেট আবু আল ইউসুফ খান টিপু ও নারায়ণগঞ্জ আইনজীবী সমিতির সাধারণ সম্পাদক অ্যাডভোকেট আনোয়ার প্রধান এসে মঞ্জুর কাদেরকে ছাড়িয়ে নিয়ে যান। অ্যাডভোকেট সাখাওয়াত হোসেন খান জানান, ফতুল্লা থানার সাবেক ওসি মঞ্জুর কাদের বর্তমানের অবসরে আছেন। তিনি কোনো কাজে জেলা প্রশাসক কার্যালয়ে এসেছিলেন। এর মধ্যে কিছু লোকজন তাকে জেলা প্রশাসক কার্যালয়ের সামনে পেয়ে মব জাস্টিস করার চেষ্টা করেছিলেন। খবর পেয়ে আমরা আইনজীবীরা সেখানে গিয়ে প্রতিবাদ করি এবং মঞ্জুর কাদেরকে তাদের কাছ থেকে উদ্ধার করে নিরাপদে ছেড়ে দেওয়া হয়। নারায়ণগঞ্জ আদালতপাড়ায় মব জাস্টিস করা যাবে না। কারো বিরুদ্ধে কোনো অভিযোগ থাকলে মামলা করে বিচারের আওতায় আনতে হবে।",
    "date": null,
    "crawled_at": "2025-12-17 20:56:58"
}