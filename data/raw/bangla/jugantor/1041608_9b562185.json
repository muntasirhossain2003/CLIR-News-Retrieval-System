{
    "url": "https://www.jugantor.com/country-news/1041608",
    "language": "bangla",
    "source": "jugantor",
    "title": "দেশি-বিদেশি চক্রান্তকারীরা এখনো সক্রিয়: ডা. শাহাদাত",
    "body": "চট্টগ্রাম সিটি করপোরেশনের মেয়র ডা. শাহাদাত হোসেন বলেছেন, স্বাধীনতা ও সার্বভৌমত্বকে বিপন্ন করতে দেশি-বিদেশি চক্রান্তকারীরা এখনো সক্রিয়। শহীদ রাষ্ট্রপতি জিয়াউর রহমানের হাত ধরে যে বহুদলীয় গণতন্ত্রের যাত্রা শুরু হয়েছিল, তা বারবার ধ্বংসের ষড়যন্ত্র হয়েছে। গুম, হত্যা, নির্যাতন ও মিথ্যা মামলায় লাখো মানুষকে হয়রানি করে রাষ্ট্রকে কার্যত দমন-পীড়নের যন্ত্রে পরিণত করা হয়েছিল। মঙ্গলবার (১৬ ডিসেম্বর) চট্টগ্রাম মহানগর বিএনপির উদ্যোগে আয়োজিত বিজয় র‌্যালিপূর্ব সমাবেশে প্রধান অতিথির বক্তব্যে তিনি এসব কথা বলেন। নগরীর পুরাতন রেলস্টেশন চত্বরে জমায়েতের মধ্য দিয়ে র‌্যালি শুরু হয়। পরে র‌্যালিটি শহরের গুরুত্বপূর্ণ সড়ক প্রদক্ষিণ করে লালদীঘির পাড়ে গিয়ে শেষ হয়। সমাবেশে বিশেষ অতিথির বক্তব্যে বিএনপির কেন্দ্রীয় কমিটির সহ-সাংগঠনিক সম্পাদক ব্যারিস্টার মীর মোহাম্মদ হেলাল উদ্দিন বলেন, শহীদ রাষ্ট্রপতি ও বিএনপির প্রতিষ্ঠাতা জিয়াউর রহমান ১৯৭১ সালে যেমন বাংলাদেশকে স্বাধীনতা এনে দিয়েছিলেন; তেমনি দলের ভারপ্রাপ্ত চেয়ারম্যান তারেক রহমান ২০২৪ সালের ৫ আগস্ট বাংলাদেশকে পুনঃরায় স্বৈরাচারমুক্ত করেছেন। চট্টগ্রাম মহানগর বিএনপির সদস্য সচিব নাজিমুর রহমানের সভাপতিত্বে এবং যুগ্ম আহ্বায়ক মঞ্জুরুল আলম মঞ্জুর সঞ্চালনায় সমাবেশে আরও বক্তব্য দেন চট্টগ্রাম মহানগর বিএনপির সাবেক সাধারণ সম্পাদক আবুল হাশেম বক্কর। উপস্থিত ছিলেন- চট্টগ্রাম-৯ আসনের ধানের শীষের প্রার্থী আবু সুফিয়ান, চট্টগ্রাম মহানগর বিএনপির যুগ্ম আহ্বায়ক অ্যাডভোকেট আব্দুস সাত্তার, কাজী বেলাল উদ্দিন, নিয়াজ মোহাম্মদ খান, হারুন জামান, শাহ আলম প্রমুখ।",
    "date": null,
    "crawled_at": "2025-12-17 20:43:53"
}