{
    "url": "https://www.jugantor.com/country-news/1041233",
    "language": "bangla",
    "source": "jugantor",
    "title": "ধাক্কায় অটোরিকশা থেকে পড়ে যাওয়া মা-ছেলেকে চাপা দিল ট্রাক",
    "body": "বগুড়ার ধুনটে সিমেন্টবোঝাই ট্রাকের ধাক্কায় ব্যাটারিচালিত অটোরিকশার যাত্রী মা ও ছেলে নিহত হয়েছেন। সোমবার দুপুরে উপজেলার বথুয়াবাড়ি সেতুর সংযোগ সড়কে ধাক্কায় অটোরিকশা থেকে পড়ে যাওয়া মা-ছেলেকে চাপা দিয়ে চলে যায় ট্রাকটি। নিহতরা হলেন- বগুড়ার ধুনট উপজেলার সদর ইউনিয়নের বথুয়াবাড়ি গ্রামের পলাশ শেখের স্ত্রী রেবেকা খাতুন (৩৫) ও তার শিশু ছেলে হুজাইবা শেখ (৩)। পুলিশ ও প্রত্যক্ষদর্শীরা জানান, সোমবার দুপুরে গৃহবধূ রেবেকা খাতুন তার ছেলে হুজাইবা শেখকে নিয়ে অটোরিকশায় উপজেলার পেঁচিবাড়ি গ্রাম থেকে বাড়ি ফিরছিলেন। বেলা সোয়া ২টার দিকে অটোরিকশাচালক বথুয়াবাড়ি সেতুর কাছে লিংক রোড থেকে শেরপুর-ধুনটে সড়কে উঠার চেষ্টা করছিল। এ সময় ধুনটগামী একটি সিমেন্টবোঝাই ট্রাকের চালক অটোরিকশাকে ধাক্কা দেয়। এতে মা ও ছেলে রাস্তায় ছিটকে পড়লে ট্রাক তাদের চাপা দেয়। এ সময় ঘটনাস্থলেই তাদের মর্মান্তিক মৃত্যু হয়। এদিকে দুর্ঘটনার পরপরই চালক ও হেলপার ট্রাক ফেলে পালিয়ে যান। পুলিশ ট্রাকটি জব্দ করে ধুনট থানা হেফাজতে নেয়। এ ব্যাপারে নিহত গৃহবধূর স্বামী পলাশ শেখ ধুনট থানায় সড়ক পরিবহণ আইনে মামলা করেছেন। ঘাতক ট্রাকের চালক ও হেলপারকে শনাক্ত করে তাদের গ্রেফতারের চেষ্টা চলছে। বিকালে ধুনট থানার ওসি আতিকুল ইসলাম জানান, আইনি প্রক্রিয়া শেষে নিহত মা ও ছেলের মরদেহ পরিবারের কাছে হস্তান্তর করা হয়েছে। এ ব্যাপারে নিহত গৃহবধূর স্বামী ধুনট থানায় মামলা করেছেন।",
    "date": null,
    "crawled_at": "2025-12-17 20:52:23"
}