{
    "url": "https://www.jugantor.com/country-news/1041273",
    "language": "bangla",
    "source": "jugantor",
    "title": "মেডিকেলে ভর্তির সুযোগ পেলেন মধুপুরের ৮ মেধাবী, ৭ জনই এক স্কুলের",
    "body": "এবারের মেডিকেল কলেজ ভর্তি পরীক্ষায় টাঙ্গাইলের মধুপুরের আট শিক্ষার্থী ভর্তি হওয়ার সুযোগ পেয়েছেন। ৮ জনের মধ্য সাতজনই মধুপুর শহীদ স্মৃতি উচ্চ মাধ্যমিক বিদ্যালয় থেকে এইচএসসি পাশ করা। রোববার প্রকাশিত মেডিকেল কলেজের ভর্তি পরীক্ষার ফলাফল থেকে এ তথ্য পাওয়া গেছে। মধুপুর শহীদ স্মৃতি উচ্চ মাধ্যমিক বিদ্যালয়ের ভারপ্রাপ্ত অধ্যক্ষ নিতাই চন্দ্র কর এমন তথ্যের সত্যতা নিশ্চিত করেছেন। তার ভাষ্যমতে, মধুপুর শহীদ স্মৃতি উচ্চ মাধ্যমিক বিদ্যালয়ের শিক্ষার্থীরা চলতি বছরের মেডিকেল ভর্তি পরীক্ষায় অসাধারণ সাফল্য অর্জন করেছে। এ পর্যন্ত প্রাপ্ত তথ্যমতে, এ বিদ্যালয়ের এইচএসসি পাশ করা মোট ৭ জন শিক্ষার্থী দেশের বিভিন্ন সরকারি মেডিকেল কলেজে ভর্তির সুযোগ পেয়েছে। মেধাবী শিক্ষার্থীরা হলেন- মুরাদ হাসান টাঙ্গাইল মেডিকেল কলেজ, রমা সূত্রধর টাঙ্গাইল মেডিকেল কলেজ, আইরিন জাহান রাজশাহী মেডিকেল কলেজ, দিয়া পটুয়াখালী মেডিকেল কলেজ, সাদিয়া মনি কুমিল্লা মেডিকেল কলেজ, জান্নাত আরা মুন টাঙ্গাইল মেডিকেল কলেজ, জিসান রাজশাহী মেডিকেল কলেজ। এছাড়াও মধুপুর উপজেলার গোলাবাড়ি ইউনিয়নের ভট্টবাড়ি গ্রামের আবু হানিফের (মাস্টার) কন্যা হাসিবা আক্তার ময়মনসিংহ মেডিকেল কলেজ হাসপাতালে ভর্তির সুযোগ পেয়েছেন। তিনি মধুপুর কলেজ থেকে এইচএসসি পাশ করেন। এ সাফল্যে শিক্ষার্থী, অভিভাবক, শিক্ষক ও এলাকাবাসীর মধ্যে আনন্দের জোয়ার বইছে।",
    "date": null,
    "crawled_at": "2025-12-17 20:48:49"
}