{
    "url": "https://www.jugantor.com/country-news/1041268",
    "language": "bangla",
    "source": "jugantor",
    "title": "মানিকগঞ্জ ডিসি অফিস ও জেলা পরিষদ এলাকায় ককটেল বিস্ফোরণ",
    "body": "মানিকগঞ্জে ফের ১০ মিনিট সময়ের ব্যবধানে শহরের পৃথক স্থানে ককটেল বিস্ফোরণের ঘটনা ঘটেছে। এ ঘটনায় কেউ হতাহত না হলেও শহরজুড়ে আতঙ্ক বিরাজ করছে। সোমবার (১৫ ডিসেম্বর) সন্ধ্যা ৭টার দিকে জেলা প্রশাসকের কার্যালয়ের সামনে ও শহরের জেলা পরিষদ এলাকায় এ বিস্ফোরণের ঘটনা ঘটে। প্রত্যক্ষদর্শীরা জানান, হঠাৎ বিকট শব্দে এলাকায় আতঙ্ক ছড়িয়ে পড়ে। বিস্ফোরণের পর সাধারণ মানুষ দিগ্বিদিক ছুটতে থাকে এবং অনেক দোকানপাট দ্রুত বন্ধ হয়ে যায়। খবর পেয়ে দ্রুত ঘটনাস্থলে পৌঁছে পুলিশ পরিস্থিতি নিয়ন্ত্রণে নেয়। দুই স্থানে তল্লাশি চালিয়ে বিস্ফোরণের আলামত সংগ্রহ করা হয়েছে। আশপাশের এলাকায় অতিরিক্ত পুলিশ মোতায়েন করা হয়েছে। মানিকগঞ্জ সদর থানার পরিদর্শক (তদন্ত) জানান, প্রাথমিকভাবে এটি ককটেল বিস্ফোরণ বলেই ধারণা করা হচ্ছে। কে বা কারা এ ঘটনা ঘটিয়েছে এবং এর পেছনে কোনো উদ্দেশ্য রয়েছে কিনা, তা তদন্ত করে দেখা হচ্ছে। এ ঘটনায় এখন পর্যন্ত কাউকে আটক করা হয়নি। শহরের গুরুত্বপূর্ণ এলাকাগুলোতে নিরাপত্তা জোরদার করা হয়েছে এবং সিসিটিভি ফুটেজ পর্যালোচনা করা হচ্ছে। এদিকে সন্ধ্যার ব্যস্ত সময়ে এমন ঘটনায় শহরবাসীর মধ্যে চরম উদ্বেগ ও উৎকণ্ঠা দেখা দিয়েছে। সাধারণ মানুষ দ্রুত দোষীদের শনাক্ত ও গ্রেফতারের দাবি জানিয়েছেন। এর আগে গত বৃহস্পতিবার রাতে আড়াই ঘণ্টার ব্যবধানে মানিকগঞ্জে জেলা ও দায়রা জজের বাসার গেটে ও ২নং আইনজীবী ভবনের সামনে দুটি ককটেল বিস্ফোরণের ঘটনা ঘটেছে। এতে কোনো হতাহতের ঘটনা ঘটেনি। তবে স্থানীয়দের মধ্যে ব্যাপক আতঙ্ক ছড়িয়ে পড়েছে। বৃহস্পতিবার বিকাল ৫টার দিকে প্রথম ককটেল বিস্ফোরণ হয় মানিকগঞ্জ শহরের শহীদ রফিক সড়কে আইনজীবী সমিতির ২নং ভবনের সামনে ও রাত সাতে ৭টার দিকে জেলা ও দায়রা জজের বাসার গেটের সামনে ককটেল বিস্ফোরণের ঘটনা ঘটে। ককটেলটি বিস্ফোরণ ঘটিয়ে দুর্বৃত্তরা দ্রুত ঘটনাস্থল ত্যাগ করে।",
    "date": null,
    "crawled_at": "2025-12-17 20:51:20"
}