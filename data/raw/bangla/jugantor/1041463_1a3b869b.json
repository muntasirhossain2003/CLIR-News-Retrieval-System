{
    "url": "https://www.jugantor.com/national/1041463",
    "language": "bangla",
    "source": "jugantor",
    "title": "‘এয়ার শো’ দেখতে মানুষের ঢল",
    "body": "মহান বিজয় দিবস উপলক্ষে আয়োজিত এয়ার শো উপভোগ করতে ঢাকার তেজগাঁওয়ের পুরাতন বিমানবন্দরে মানুষের ঢল নেমেছে। মঙ্গলবার (১৬ ডিসেম্বর) সকাল পৌনে ১০টা থেকেই বিমানবন্দর এলাকায় দর্শনার্থীর ভিড় লক্ষ করা যায়। সরেজমিন দেখা গেছে, আগারগাঁও সংলগ্ন পুরাতন বিমানবন্দরের প্রবেশপথে দীর্ঘ সারি তৈরি হয়েছে। নিরাপত্তা তল্লাশির পর দর্শনার্থীদের ভেতরে প্রবেশ করতে দেওয়া হচ্ছে। এ উপলক্ষে সেনাবাহিনী, বিমানবাহিনী ও বিজিবির সদস্যরা নিরাপত্তার দায়িত্বে নিয়োজিত রয়েছেন। এরই মধ্যে হাজারো মানুষ এয়ার শো দেখতে বিমানবন্দর চত্বরে প্রবেশ করেছেন। দর্শনার্থীদের অনেকের হাতে ছিল জাতীয় পতাকা। কেউ কেউ কপালে জাতীয় পতাকার আদলের ফিতা বেঁধে এসেছেন, আবার অনেকে বিজয় দিবসের লেখা সংবলিত পোশাক ও লাল-সবুজের রঙে সাজানো পোশাক পরে উপস্থিত হয়েছেন। আজ ১৬ ডিসেম্বর মহান বিজয় দিবস। এ উপলক্ষে সকাল ১০টায় তেজগাঁও পুরাতন বিমানবন্দরে জমকালো এয়ার শো আয়োজনের কথা জানানো হয় সোমবার প্রকাশিত এক তথ্যবিবরণীতে। এতে বলা হয়, এয়ার শোটি সর্বসাধারণের জন্য উন্মুক্ত থাকবে। নিরাপত্তার স্বার্থে তেজগাঁও পুরাতন বিমানবন্দর ও এর আশপাশের এলাকায় আজ ড্রোন না ওড়ানোর জন্য সরকারের পক্ষ থেকে অনুরোধ জানানো হয়েছে।",
    "date": null,
    "crawled_at": "2025-12-16 19:06:44"
}