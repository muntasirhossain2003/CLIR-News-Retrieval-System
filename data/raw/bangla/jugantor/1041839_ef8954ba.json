{
    "url": "https://www.jugantor.com/country-news/1041839",
    "language": "bangla",
    "source": "jugantor",
    "title": "ইছামতীতে মিলল নিখোঁজ বৃদ্ধের লাশ",
    "body": "চট্টগ্রামের ইছামতী নদী থেকে আবু ছৈয়দ (৭০) নামের এক বৃদ্ধের লাশ উদ্ধার করেছে পুলিশ। বুধবার (১৭ ডিসেম্বর) সকাল ৯টার দিকে আনোয়ারা উপজেলার সদর ইউনিয়নের খাদ্য গুদামের পশ্চিম পাশের ইছামতী নদী থেকে লাশটি উদ্ধার করা হয়। আবু ছৈয়দ উপজেলার হাইলধর ইউনিয়ন পীরখাইন গ্রামের আব্দুর রাজ্জাক চৌকিদারের বাড়ির বাসিন্দা। প্রত্যক্ষদর্শী মিনু আক্তার জানান, সকালে গরু বের করার সময় খালে লাশটি দেখতে পেয়ে থানায় খবর দেই, পরবর্তীতে পুলিশ এসে লাশ উদ্ধার করে।  পরিবারের বরাতে স্থানীয় ইউপি সদস্য মো. গিয়াস উদ্দিন বলেন, গত কয়েকদিন আগে তিনি ঘর থেকে বের হয়ে নিখোঁজ হন। আজ তার লাশ উদ্ধার করা হয়েছে। এ বিষয়ে আনোয়ারা থানার ভারপ্রাপ্ত কর্মকর্তা মো. জুনায়েত চৌধুরী বলেন, লাশটি উদ্ধার করা হয়েছে। এ ঘটনায় আইনানুগ ব্যবস্থা নেওয়া হচ্ছে।",
    "date": null,
    "crawled_at": "2025-12-17 20:42:14"
}