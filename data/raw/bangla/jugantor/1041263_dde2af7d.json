{
    "url": "https://www.jugantor.com/country-news/1041263",
    "language": "bangla",
    "source": "jugantor",
    "title": "অন্যায়-অসদাচরণ আশ্রয়-প্রশ্রয় দেব না: শিশির মনির",
    "body": "সুনামগঞ্জ-২ (দিরাই-শাল্লা) আসনের জামায়াতে ইসলামীর প্রার্থী সুপ্রিম কোর্টের আপিল বিভাগের সিনিয়র আইনজীবী মোহাম্মদ শিশির মনির বলেছেন, আমরা কখনো দলীয়ভাবে অন্যায়-অসদাচরণকে আশ্রয়ও দেব না, প্রশ্রয়ও দেব না। স্বচ্ছ ও জবাবদিহিমূলক নির্বাচন অনুষ্ঠানে সাংবাদিকদের যুগান্তকারী ভূমিকা থাকা উচিত। নির্বাচনে সুস্থ প্রতিযোগিতা হোক, সুস্থ সংস্কৃতিটা ঠিক থাকুক। সোমবার সন্ধ্যায় দিরাই প্রেস ক্লাবে গণমাধ্যম কর্মীদের সঙ্গে মতবিনিময় কালে তিনি এসব কথা বলেন। শিশির মনির বলেন, দিরাই প্রেস ক্লাব বা সাংবাদিকদের উদ্যোগে প্রার্থীদের ইশতেহার, জনগণকে নিয়ে ভাবনা, কে কিভাবে পরিচালনা করবেন প্রার্থীদের মুখোমুখি করাতে পারলে রাজনীতিতে একটা নতুনত্ব আসতে পারে। তিনি বলেন, পেশাদারিত্ব বজায় রেখে প্রশাসন থেকে শুরু করে সবাই যেন নির্বাচনি আচরণবিধি মেনে চলতে পারি এ বিষয়ে সাংবাদিকরা উল্লেখযোগ্য ভূমিকা রাখতে পারেন। নির্বাচনের আগেও আছি, পরেও থাকব, এজন্য পরস্পরের মধ্যে সৌহার্দ্য সম্প্রীতি বজায় থাকবে, কোনো ধরনের অসৌজন্যমূলক আচরণ আমরা আমাদের পক্ষ থেকে কোনো দিনই আমরা করব না। সম্মান ও শ্রদ্ধাবোধ বজায় থাকবে। কেউ পরাজিত হলেও যেন কারচুপি হয়েছে এ ধরনের হাস্যকর অভিযোগ না উঠে। দিরাই প্রেস ক্লাবের আহ্বায়ক সোয়েব হাসানের সভাপতিত্বে এ মতবিনিময় সভা অনুষ্ঠিত হয়। এতে ক্লাবের সদস্যরা উপস্থিত ছিলেন।",
    "date": null,
    "crawled_at": "2025-12-17 20:50:30"
}