{
    "url": "https://www.jugantor.com/entertainment/1041897",
    "language": "bangla",
    "source": "jugantor",
    "title": "সম্পর্কের শুরুতে কারিনাকে নিয়ে চরম নিরাপত্তাহীনতায় ভুগতেন সাইফ",
    "body": "পতৌদি পরিবারের নবাব অভিনেতা সাইফ আলি খান ও অভিনেত্রী কারিনা কাপুর খান বলিউডের অন্যতম চর্চিত দম্পতি। ২০১২ সালে গাঁটছড়া বেঁধেছিলেন এ তারকা জুটি। বয়সের ব্যবধান প্রায় ১০ বছর হলেও তাদের রসায়ন বরাবরই নজর কাড়ে ভক্ত-অনুরাগীদের। তবে আজ যে সম্পর্ক এত গভীর ও মজবুত, শুরুর দিনগুলো তা মোটেও মসৃণ ছিল না। সম্প্রতি সাইফ আলি খান নিজেই স্বীকার করে নিয়েছেন, সম্পর্কের শুরুর দিকে কারিনাকে নিয়ে চরম নিরাপত্তাহীনতায় ভুগতেন। ২০০৮ সালে ‘টশন’ সিনেমার শুটিং সেটে। শহীদ কাপুরের সঙ্গে দীর্ঘ প্রেমের পাট চুকিয়ে তখন একা ছিলেন কারিনা কাপুর। সেই সিনেমার সেটেই কারিনাকে প্রেমের প্রস্তাব দেন পতৌদি পরিবারের ছোট নবাব। তবে প্রেমের জোয়ারে ভাসলেও মনের কোণে ছিল অজানা এক ভয়। সাইফ আলি খান বলেন, সম্পর্কের শুরুর দিকে আবেগ এতটাই বেশি থাকে যে বাস্তবকে অনেক সময় উপেক্ষা করতে হয়। তিনি বলেন, আমি আসলে খুব একটা সহজ মানুষ নই। এর আগে আমি এমন অনেক নারীর সঙ্গে মিশেছি, যাদের সিনেমার জগতের সঙ্গে কোনো যোগসূত্র ছিল না। অভিনেতা বলেন, কারিনা যখন আমার জীবনে এলো, তখন আমি নিজেকে সামলাতে পারছিলাম না। ওর সঙ্গে কাজ করা অন্য নায়কদের আমি নিজের প্রতিদ্বন্দ্বী ভাবতে শুরু করেছিলাম। তিনি বলেন, কারিনা আমাদের সংসারটাকে আগলে রেখেছে। ও যেমন সৃজনশীল একজন অভিনেত্রী, ঠিক তেমনি একজন অসাধারণ স্ত্রী এবং মা। ওর মতো ভালো মনের মানুষ আমি খুব কম দেখেছি। সাইফ আলি খান বলেন, কারিনার উপস্থিতিতেই তাদের বাড়ি আজ আক্ষরিক অর্থেই ‘ঘর’ হয়ে উঠেছে। অতীতের সেই নিরাপত্তাহীনতা কাটিয়ে আজ তারা একে অপরের সবচেয়ে বড় শক্তিতে পরিণত হয়েছেন।",
    "date": null,
    "crawled_at": "2025-12-17 21:13:47"
}