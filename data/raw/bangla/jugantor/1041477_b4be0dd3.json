{
    "url": "https://www.jugantor.com/country-news/1041477",
    "language": "bangla",
    "source": "jugantor",
    "title": "শ্যামপুরে ট্রাকের ধাক্কায় অটোরিকশা আরোহী নিহত",
    "body": "রাজধানীর শ্যামপুর থানার শ্মশানঘাট রশিদ মাস্তান মাজার এলাকায় দ্রুতগামী ট্রাকের ধাক্কায় ব্যাটারিচালিত অটোরিকশার এক আরোহী নিহত হয়েছেন। নিহত যুবকের নাম মোঃ সিয়াম (২০)। সোমবার (১৫ ডিসেম্বর) রাত পৌনে ১২টার দিকে এ দুর্ঘটনা ঘটে। গুরুতর আহত অবস্থায় সিয়ামকে উদ্ধার করে ঢাকা মেডিকেল কলেজ হাসপাতালের জরুরি বিভাগে নেওয়া হলে রাত পৌনে তিনটার দিকে কর্তব্যরত চিকিৎসক তাকে মৃত ঘোষণা করেন। শ্যামপুর থানার উপ-পরিদর্শক (এসআই) মোঃ শাহ আলম জানান, রাতের দিকে খবর পেয়ে পুলিশ ঘটনাস্থলে পৌঁছে শ্মশানঘাট রশিদ মাস্তান মাজারের পাশে পাকা রাস্তার ওপর রক্তাক্ত অবস্থায় এক যুবককে পড়ে থাকতে দেখে। পরে তাকে উদ্ধার করে দ্রুত ঢাকা মেডিকেল কলেজ হাসপাতালের জরুরি বিভাগে নেওয়া হলে চিকিৎসক মৃত ঘোষণা করেন। তিনি আরও জানান, স্থানীয় লোকজনের কাছ থেকে জানা যায়, নিহত সিয়াম তার পাঁচ বন্ধুর সঙ্গে ব্যাটারিচালিত একটি অটোরিকশায় করে পোস্তগোলার দিকে যাচ্ছিলেন। এ সময় একটি দ্রুতগতির ট্রাক অটোরিকশাটিকে ধাক্কা দেয়। এতে সিয়াম অটোরিকশা থেকে রাস্তায় ছিটকে পড়ে গুরুতর আহত হন। নিহত সিয়াম গেন্ডারিয়া গার্মেন্টস গলি এলাকার বাসিন্দা মোঃ জাহাঙ্গীর আলমের সন্তান। তার মরদেহ ময়নাতদন্তের জন্য ঢাকা মেডিকেল কলেজ হাসপাতালের মর্গে রাখা হয়েছে।",
    "date": null,
    "crawled_at": "2025-12-17 20:49:10"
}