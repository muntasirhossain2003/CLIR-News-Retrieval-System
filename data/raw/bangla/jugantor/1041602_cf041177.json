{
    "url": "https://www.jugantor.com/country-news/1041602",
    "language": "bangla",
    "source": "jugantor",
    "title": "ফ্যাসিবাদ ও আধিপত্যবাদের বিরুদ্ধে শপথ নেওয়ার আহ্বান হেফাজতের",
    "body": "বিজয় দিবসে দেশের স্বাধীনতা-সার্বভৌমত্ব রক্ষায় আওয়ামী ফ্যাসিবাদ ও দিল্লির আধিপত্যবাদের বিরুদ্ধে লড়াইয়ের শপথ নেওয়ার আহ্বান জানিয়েছে হেফাজতে ইসলাম বাংলাদেশ। মঙ্গলবার (১৬ ডিসেম্বর) সংবাদমাধ্যমে পাঠানো বিবৃতিতে এ আহ্বান জানান দলটির আমির আল্লামা মুহিব্বুল্লাহ বাবুনগরী ও মহাসচিব আল্লামা সাজেদুর রহমান। বিবৃতিতে তারা বলেন, আমরা ১৬ ডিসেম্বর জাতীয় বিজয় দিবসে একাত্তরের মহান শহীদ, ব্রিটিশবিরোধী লড়াইয়ে আমাদের শহীদ পূর্বপুরুষ ও চব্বিশের গণবিপ্লবে দিল্লির তাঁবেদার আওয়ামী ফ্যাসিস্টদের নৃশংস হত্যাযজ্ঞের শিকার দেড় সহস্রাধিক শহীদকে স্মরণ করছি। তারা আরও বলেন, আমরা আজ ভৌগোলিকভাবে স্বাধীন হলেও দিল্লির আধিপত্যবাদ আমাদের প্রতিনিয়ত ক্ষতবিক্ষত করে যাচ্ছে। সীমান্তে আমাদের নাগরিকদের নির্বিচারে গুলি করে মারছে। অভিন্ন নদীর পানির ন্যায্য হিস্যা থেকে বঞ্চিত করে আমাদের কৃষকদের জীবন বিপন্ন করে রেখেছে। গত ১৭ বছর তাদের সেবাদাস আওয়ামী ফ্যাসিবাদকে অবৈধভাবে ক্ষমতায় বসিয়ে আমাদের রাজনৈতিক স্বাধীনতা হরণ করে নিয়েছিল। আমাদের সার্বভৌমত্ব বিরোধী নানা চুক্তি করেছিল। পিলখানা ও শাপলা চত্বরের গণহত্যায় তারাও অভিযুক্ত। সর্বশেষ শরিফ ওসমান হাদিকে গুলি করে জুলাই বিপ্লবীদের স্তব্ধ করে দেওয়ার ষড়যন্ত্রও আমরা দেখেছি। এমনকি আমাদের একাত্তরের বিজয়কেও তাদের ‘বিজয়’ বলে ছিনিয়ে নিতে চায় দিল্লি। হেফাজত নেতারা বলেন, দেশের স্বাধীনতা-সার্বভৌমত্ববিরোধী একটি চক্র দেশকে অস্থিতিশীল করার ষড়যন্ত্রে লিপ্ত। এসব ষড়যন্ত্রকারীদের প্রতিহত করতে আমরা অঙ্গীকারবদ্ধ।",
    "date": null,
    "crawled_at": "2025-12-17 20:44:07"
}