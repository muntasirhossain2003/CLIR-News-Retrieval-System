{
    "url": "https://www.jugantor.com/country-news/1040878",
    "language": "bangla",
    "source": "jugantor",
    "title": "বাবুলকে মনোনয়ন দেওয়ার দাবিতে কোনাবাড়ীতে মশাল মিছিল",
    "body": "আগামী ত্রয়োদশ জাতীয় সংসদ নির্বাচন সামনে রেখে গাজীপুর-১ আসনে বিএনপির ঢাকা বিভাগীয় সাংগঠনিক সম্পাদক কাজী সাইয়েদুল আলম বাবুলকে মনোনয়ন দেওয়ার দাবিতে মশাল মিছিল করেছেন কোনাবাড়ী মেট্রো থানা বিএনপি ও অঙ্গসংগঠনের নেতাকর্মীরা। রোববার (১৪ ডিসেম্বর) সন্ধ্যা সাড়ে ৬টায় এ মশাল মিছিলটি অনুষ্ঠিত হয়। মিছিলটি কোনাবাড়ীর নতুনবাজার এলাকা থেকে শুরু হয়ে সন্ধ্যা ৭টার দিকে কোনাবাড়ীর আঞ্জুমান পাম্পে এসে শেষ হয়। এ সময় মিছিলটির নেতৃত্ব দেন গাজীপুর মহানগরের ১০নং ওয়ার্ড বিএনপি নেতা রেজাউল করিম কন্ট্রাক্টর ও কোনাবাড়ী মেট্রো থানা শ্রমিক দলের সিনিয়র যুগ্ম সাধারণ সম্পাদক আফসার মোড়ল রুবেলসহ নেতারা। এ সময় মিছিলকে স্বাগত জানিয়ে প্রায় কয়েকশ নেতাকর্মী অংশগ্রহণ করেন। মিছিলকারী নেতাদের দাবি- গাজীপুর-১ আসনে একজন বিতর্কিত নেতাকে দলের পক্ষ থেকে মনোনয়ন দেওয়া হয়েছে। যাকে মনোনয়ন দেওয়া হয়েছে তিনি বিগত দিনগুলোতে আওয়ামী লীগের সঙ্গে সমন্বয় করে চলতেন। দলের দুর্দিনে যখন বিএনপির নেতাকর্মীরা হামলা-মামলার শিকার হয়েছেন, তখন বিএনপির পক্ষের কার্যক্রমে তার কোনো উল্লেখযোগ্য ভূমিকা ছিল না। তার কর্মকাণ্ড সবসময়ের জন্যই ছিল তীব্র সমালোচনা ও প্রশ্নবিদ্ধ। আর দলের দুর্দিনে হামলা-মামলা, জেল-জুলুম ও নির্যাতনের শিকার হয়েছিলেন বিএনপির ঢাকা বিভাগীয় সাংগঠনিক সম্পাদক কাজী সাইয়েদুল আলম বাবুল। যিনি দলের দুর্দিনে দলকে সুসংগঠিত রেখে সব সময় বিএনপির তৃণমূল নেতাকর্মীদের নিয়ে রাজপথে লড়াই-সংগ্রাম-আন্দোলনে রাজপথে থেকেছিলেন। বিএনপির নীতি-আদর্শ মেনে যিনি দলের সব নির্দেশনায় যথাযথ দায়িত্ব পালন করেছিলেন সেই ত্যাগী নেতা কাজী সাইয়েদুল আলম বাবুলকে মনোনয়ন থেকে বঞ্চিত করা হয়েছে। এ সময় তারা এই ত্যাগী নেতাকে মূল্যায়ন করতে পূর্বে ঘোষিত ওই প্রার্থীর মনোনয়ন পরিবর্তন করে বিএনপির ঢাকা বিভাগীয় সাংগঠনিক সম্পাদক কাজী সাইয়েদুল আলম বাবুলকে মনোনয়ন দেওয়ার দাবি জানান।",
    "date": null,
    "crawled_at": "2025-12-17 20:55:33"
}