{
    "url": "https://www.jugantor.com/sports/1041828",
    "language": "bangla",
    "source": "jugantor",
    "title": "স্মিথের অসুস্থতায় সুযোগ পেয়ে ‘ক্যারিয়ার বাঁচালেন’ খাজা",
    "body": "উসমান খাজার টেস্ট ক্যারিয়ারটা শেষ হয়ে গেল কি না, তা নিয়ে প্রশ্ন উঠে গিয়েছিল। অ্যাডিলেড টেস্টের দল থেকে বাদ পড়েছিলেন তিনি। তবে স্টিভেন স্মিথের চোট তার কপাল খুলে দেয়। দলে ফেরানো হয় সকালবেলায়। সুযোগটা পেয়েই তিনি করে বসলেন ‘ক্যারিয়ার বাঁচানো’ এক ফিফটি। শুরুতে অস্ট্রেলিয়ার ঘোষিত একাদশে খাজার নাম ছিল না। নিয়মিত অধিনায়ক প্যাট কামিন্স ও নাথান লায়ন দলে ফেরেন। ব্রেন্ডন ডগেট ও মাইকেল নেসার বাদ পড়েন। ৩৮ বছর বয়সী খাজা আগের টেস্টে পিঠের চোটে খেলতে পারেননি। তার ব্যাটও হাসছিল না অনেক দিন ধরে। অ্যাডিলেড টেস্ট থেকে বাদ পড়ে যাওয়াতে তাই অনেকেই ভেবেছিলেন তার আন্তর্জাতিক ক্যারিয়ার শেষ বুঝি। তবে ম্যাচের প্রথম দিনের সকালে পরিস্থিতি বদলে যায়। স্টিভ স্মিথ হঠাৎ অসুস্থ হয়ে মাঠ ছাড়েন। ক্রিকেট অস্ট্রেলিয়া জানায়, স্মিথের ভার্টিগোর মতো উপসর্গ ছিল। ফলে শেষ মুহূর্তে দলে নেওয়া হয় খাজাকে। তিনি চার নম্বরে নেমে দায়িত্ব নেন। তখন অস্ট্রেলিয়ার স্কোর ছিল ৩৩ রানে ২ উইকেট। বিশ্বাসের জবাব দেন অভিজ্ঞ এই ব্যাটার। তিনি ফিফটি করেন। সেঞ্চুরির কাছেও পৌঁছে গিয়েছিলেন। শেষ পর্যন্ত থামেন ১২৬ বলে ৮২ রানে। এখন প্রশ্ন উঠেছে, বক্সিং ডে টেস্টে কি খেলবেন খাজা। ম্যাচের আগের দিন অবশ্য কামিন্স ইঙ্গিত দিয়েছিলেন, সুযোগ আসতে পারে। তিনি বলেন, ‘সবচেয়ে বড় পরিবর্তন হলো প্রথম টেস্টে ট্রাভিস হেডের ওপেনিং। জেক ওয়েদারল্যান্ডের সঙ্গে সেটা ভালো কাজ করেছে। তাই মিডল অর্ডার বদলানোর প্রয়োজন মনে হয়নি।’ কামিন্স আরও বলেন, ‘খাজা স্কোয়াডে আছে। যদি আমরা ভাবতাম সে খেলার মতো নয়, তাহলে স্কোয়াডেই থাকত না। অবশ্যই আমি তার ফেরার পথ দেখতে পাই, যদি প্রয়োজন হয়।’",
    "date": null,
    "crawled_at": "2025-12-17 21:11:17"
}