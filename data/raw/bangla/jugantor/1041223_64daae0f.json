{
    "url": "https://www.jugantor.com/economics/1041223",
    "language": "bangla",
    "source": "jugantor",
    "title": "দেশে ডিজিটাল হাউজ রেন্টিংয়ে নতুন সম্ভাবনা ‘রেন্টইয়ার্ড’",
    "body": "বাংলাদেশে ডিজিটাল বাসা-ভাড়া ও ব্যবস্থাপনা খাতে নতুন সম্ভাবনার দুয়ার খুলেছে ‘রেন্টইয়ার্ড’। দ্রুতবর্ধনশীল এই ডিজিটাল প্ল্যাটফর্মটি সম্প্রতি যুক্তরাষ্ট্রভিত্তিক এক বিনিয়োগকারীর কাছ থেকে ১ কোটি ১৬ লাখ টাকা বিনিয়োগ পেয়েছে। যার মাধ্যমে বর্তমানে যুক্তরাষ্ট্রে কার্যক্রম পরিচালনার পাশাপাশি বাংলাদেশেও তাদের কার্যক্রম শুরু করেছে। ‘রেন্টইয়ার্ড’ একটি সম্পূর্ণ ডিজিটাল বাসা-ভাড়া ও ব্যবস্থাপনা প্ল্যাটফর্ম। এর ওয়েবসাইট ও মোবাইল অ্যাপ ব্যবহার করে খুব সহজেই বাসা খোঁজা, অনলাইনে আবেদন করা এবং দূর থেকে বাসা ভাড়া নেওয়া সম্ভব। পাশাপাশি, ভাড়াটিয়ারা ক্রেডিট কার্ড, ডেবিট কার্ড কিংবা মোবাইল ব্যাংকিংয়ের মাধ্যমে অনলাইনে মাসিক ভাড়া পরিশোধ করতে পারেন, যা প্রচলিত বাসা-ভাড়া ব্যবস্থার তুলনায় অনেক বেশি স্বচ্ছ ও ঝামেলাহীন। রেন্টইয়ার্ডের প্রতিষ্ঠাতা মোহাম্মদ তারিকুজ্জামান বলেছেন, বিভিন্ন সময়ে বিভিন্ন পেশার মানুষের বাসা ভাড়া খুঁজতে গিয়ে বেশ বিড়ম্বনায় বা হ্যাসেলের মধ্যে দিয়ে যেতে হয়। মানুষকে সেই বিড়ম্বনা থেকে মুক্তি দিতে, বিশেষ করে বাসা-ভাড়া প্রক্রিয়াকে সহজ ও নিরাপদ করতে প্রযুক্তিগত সমাধান হিসেবেই এই উদ্যোগটি নিয়েছেন। তিনি আরও বলেন, মাত্র এক বছর আগে শুরু হওয়া স্টার্টআপটির মূল্যায়ন দাঁড়িয়েছে প্রায় ১২ কোটি টাকা। ভবিষ্যতে প্ল্যাটফর্মটিকে বৈশ্বিক ক্রস-বর্ডার রেন্টাল প্ল্যাটফর্ম হিসেবে গড়ে তোলাই তারিকুজ্জামানের লক্ষ্য।",
    "date": null,
    "crawled_at": "2025-12-17 21:05:35"
}