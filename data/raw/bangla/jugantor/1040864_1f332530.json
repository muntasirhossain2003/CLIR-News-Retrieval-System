{
    "url": "https://www.jugantor.com/country-news/1040864",
    "language": "bangla",
    "source": "jugantor",
    "title": "আগুন পোহাতে গিয়ে প্রাণ গেল বৃদ্ধের",
    "body": "ময়মনসিংহের গফরগাঁওয়ে আগুন পোহাতে গিয়ে অগ্নিদগ্ধ হয়ে আব্দুল ছাত্তার মৃধা (৮২) নামে এক বৃদ্ধের মৃত্যু হয়েছে। রোববার (১৪ ডিসেম্বর) সকালে ঢাকা মেডিকেলের বার্ন ইউনিটে চিকিৎসাধীন অবস্থায় তার মৃত্যু হয়। আব্দুল ছাত্তার মৃধার বাড়ি উপজেলার মশাখালী ইউনিয়নের বেলাব গ্রামে। জানা যায়, বৃদ্ধ আব্দুল ছাত্তার শনিবার সকালে শীত নিবারণের জন্য আগুন পোহাতে গিয়ে ধান সিদ্ধ করার চুলায় অগ্নিদগ্ধ হন। পরিবারের লোকজন তাকে উদ্ধার করে প্রথমে ভালুকা স্বাস্থ্য কমপ্লেক্সে পরে ময়মনসিংহ মেডিকেল কলেজ হাসপাতাল এবং অবস্থার অবনতি হলে উন্নত চিকিৎসার জন্য ঢাকা মেডিকেল বার্ন ইউনিটে পাঠায়। সেখানে চিকিৎসাধীন অবস্থায় মৃত্যু হয় তার। পাগলা থানার ভারপ্রাপ্ত কর্মকর্তা (ওসি) আমিনুল ইসলাম ঘটনার সত্যতা নিশ্চিত করে বলেন, পুলিশ ঘটনাস্থল পরিদর্শন করেছে। পরিবারে পক্ষ হতে কেউ থানায় কোনো অভিযোগ করেননি।",
    "date": null,
    "crawled_at": "2025-12-17 20:58:02"
}