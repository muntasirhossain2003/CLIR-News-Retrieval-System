{
    "url": "https://www.jugantor.com/politics/1041551",
    "language": "bangla",
    "source": "jugantor",
    "title": "বিএনপির মনোনয়ন পুনর্বিবেচনার দাবিতে হাসান সরকার-সালাহউদ্দিনের নেতৃত্বে বিক্ষোভ",
    "body": "গাজীপুর–২ সংসদীয় আসনে বিএনপির মনোনয়ন পুনর্বিবেচনার দাবিতে টঙ্গীতে বিক্ষোভ মিছিল করেছে বিএনপি ও এর অঙ্গ সংগঠনের নেতাকর্মীরা। মঙ্গলবার (১৬ ডিসেম্বর) বিকালে টঙ্গীর আদমজী মাঠ থেকে শুরু হওয়া মিছিলটি ঢাকা–ময়মনসিংহ মহাসড়কের বিভিন্ন গুরুত্বপূর্ণ সড়ক প্রদক্ষিণ করে। মিছিলে নেতৃত্ব দেন গাজীপুর মহানগর বিএনপির প্রতিষ্ঠাতা সভাপতি বীর মুক্তিযোদ্ধা হাসান উদ্দিন সরকার ও মহানগর বিএনপির সাবেক আহ্বায়ক সালাহ উদ্দিন সরকার। মিছিল শুরুর আগে আদমজী মাঠে বিএনপি চেয়ারপারসন ও সাবেক প্রধানমন্ত্রী খালেদা জিয়ার রোগমুক্তি কামনায় দোয়া অনুষ্ঠিত হয়। দোয়া ও সংক্ষিপ্ত সমাবেশে বক্তারা বলেন, গাজীপুর–২ আসনে জনগণের প্রত্যাশা ও তৃণমূল নেতাকর্মীদের মতামত উপেক্ষা করে কোনো সিদ্ধান্ত নেওয়া হলে তা দলীয় ঐক্যের জন্য ক্ষতি হবে। তারা জোর দিয়ে বলেন, জনগণ যেদিকে, তৃণমূল নেতাকর্মীরা সেদিকে—মনোনয়নও সেদিকেই যেতে হবে। সংখ্যাগরিষ্ঠ মানুষের মতামতকে গুরুত্ব দিয়ে মনোনয়ন পুনর্বিবেচনার দাবি জানান বক্তারা। বক্তারা আরও বলেন, দীর্ঘদিন ধরে আন্দোলন-সংগ্রামে রাজপথে থাকা পরীক্ষিত ও জনপ্রিয় নেতৃত্বকে মূল্যায়ন না করলে দলের ভাবমূর্তি ক্ষুণ্ন হবে। গাজীপুর–২ আসন বিএনপির জন্য অত্যন্ত গুরুত্বপূর্ণ উল্লেখ করে তারা বলেন, এই আসনে সঠিক সিদ্ধান্ত নিলে আগামী জাতীয় সংসদ নির্বাচনে বিজয় নিশ্চিত করা সম্ভব হবে। হাসান উদ্দিন সরকারের সভাপতিত্বে এবং মহানগর যুবদলের সাবেক সাধারণ সম্পাদক জসিম উদ্দিন ভাটের সঞ্চালনায় সমাবেশে বক্তব্য রাখেন মহানগর বিএনপির সাবেক আহ্বায়ক সালাহ উদ্দিন সরকার, সাবেক যুগ্ম আহ্বায়ক রাকিব উদ্দিন সরকার পাপ্পু, জেলা ছাত্রদলের সাবেক সভাপতি সরাফত হোসেন, বীর মুক্তিযোদ্ধা নূরুল ইসলাম সরকারের ছেলে সরকার শাহনূর ইসলাম রনি প্রমুখ।",
    "date": null,
    "crawled_at": "2025-12-17 21:03:47"
}