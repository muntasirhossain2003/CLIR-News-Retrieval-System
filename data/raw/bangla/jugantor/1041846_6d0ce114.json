{
    "url": "https://www.jugantor.com/sports/1041846",
    "language": "bangla",
    "source": "jugantor",
    "title": "আমাদের সময়ের সম্পাদক হলেন বিসিবি সহ-সভাপতি শাখাওয়াত",
    "body": "দৈনিক আমাদের সময়ের সম্পাদকের দায়িত্ব নিয়েছেন সাংবাদিক, কলামিস্ট ও করপোরেট ব্যক্তিত্ব মো. শাখাওয়াত হোসেন। তবে চলতি বছর আরও এক বড় দায়িত্বে এসেছেন তিনি। গত ৬ অক্টোবর বিসিবি নির্বাচনে সহ-সভাপতি হয়েছিলেন। গেল মে মাসে আমিনুল ইসলাম বুলবুল বিসিবির সভাপতি হন। তার তিন উপদেষ্টার একজন ছিলেন শাখাওয়াত। তখন তাকে ক্রিকেট পর্যটন বিষয়ক উপদেষ্টা করা হয়েছিল। সাখাওয়াত দেশের পর্যটন খাতের একজন বিশেষজ্ঞ হিসেবে পরিচিত। তিনি ঢাকার তারকা হোটেল ওয়েস্টিন, শেরাটন ও হানসার পরিচালনা প্রতিষ্ঠান ইউনিক হোটেলস অ্যান্ড রিসোর্টের প্রধান নির্বাহী কর্মকর্তা (সিইও) হিসেবে দায়িত্ব পালন করছেন। এরপর বিসিবি নির্বাচনে তিনি বরিশাল বিভাগ থেকে বিনা প্রতিদ্বন্দ্বিতায় বিসিবির পরিচালক হন। বিসিবি সহ-সভাপতির পদে আসেন গত ৬ অক্টোবরের নির্বাচনে। এবার সেই সাখাওয়াত জাতীয় দৈনিক আমাদের সময়ের সম্পাদকের দায়িত্ব নিলেন।",
    "date": null,
    "crawled_at": "2025-12-17 21:10:41"
}