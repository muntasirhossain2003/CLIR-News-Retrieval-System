{
    "url": "https://www.jugantor.com/country-news/1041544",
    "language": "bangla",
    "source": "jugantor",
    "title": "আমাদেরকে একটু সম্মান দেখাবেন",
    "body": "সিলেটের কোম্পানীগঞ্জ উপজেলার বীর মুক্তিযোদ্ধা শফি উদ্দিন রেনু অনুরোধ জানিয়ে বলেছেন, ‘প্রশাসনের কর্মকর্তাদের কাছে অনুরোধ আপনারা দয়া করে যেই কর্মস্থলেই থাকেন না কেন, আমাদের মুক্তিযোদ্ধাদের লালন করবেন, একটু শ্রদ্ধা করবেন, একটু সম্মান দেখাবেন।’ মঙ্গলবার বেলা সাড়ে ১১টায় বিজয় দিবস উপলক্ষে কোম্পানীগঞ্জ উপজেলা প্রশাসন আয়োজিত বীর মুক্তিযোদ্ধাদের সংবর্ধনা অনুষ্ঠানে বিশেষ অতিথির বক্তব্যে তিনি এ অনুরোধ জানান। উপজেলা একাডেমিক সুপারভাইজার ফজলুল হক ফজলুর সঞ্চালনায় সভাপতিত্ব করেন উপজেলা নির্বাহী কর্মকর্তা মোহাম্মদ রবিন মিয়া। বিশেষ অতিথি ছিলেন—কোম্পানীগঞ্জ থানার ওসি মো. শফিকুল ইসলাম, বীর মুক্তিযোদ্ধা আবু তাহের মেম্বার। সংবর্ধনা অনুষ্ঠানে সভাপতির বক্তব্যে উপজেলা নির্বাহী কর্মকর্তা মোহাম্মদ রবিন মিয়া বলেন, ১৯৭১ সালে যারা জীবন বাজি রেখে যুদ্ধ করেছেন, আমাদেরকে বিজয় এনে দিয়েছেন, একটি স্বাধীন দেশ উপহার দিয়েছেন, তাদেরকে সম্মান দেখানো আমাদের কর্তব্য। এর আগে মঙ্গলবার ভোরে উপজেলা চত্বরে অবস্থিত স্মৃতিস্তম্ভে পুষ্পার্ঘ্য অর্পণ করেন উপজেলা প্রশাসন, মুক্তিযোদ্ধা সংসদ, সরকারের বিভিন্ন দফতর ও কোম্পানীগঞ্জ প্রেস ক্লাব। পাশাপাশি বিএনপি ও অঙ্গসংগঠনের নেতৃবৃন্দ, বিভিন্ন শিক্ষাপ্রতিষ্ঠান, সামাজিক-সাংস্কৃতিক সংগঠন শ্রদ্ধা নিবেদন করেন। পরে সকাল ৯টায় পুলিশ, স্কাউটস, গার্ল গাইডস, বিভিন্ন স্কুল-কলেজের শিক্ষার্থীদের অংশগ্রহণে কুচকাওয়াজ ও শারীরিক কসরত প্রদর্শন করা হয়।",
    "date": null,
    "crawled_at": "2025-12-17 20:45:29"
}