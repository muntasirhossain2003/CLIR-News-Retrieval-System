{
    "url": "https://www.jugantor.com/country-news/1040880",
    "language": "bangla",
    "source": "jugantor",
    "title": "সিলেটে শহীদ বুদ্ধিজীবী দিবস পালিত",
    "body": "যথাযোগ্য মর্যাদায় ও ভাবগাম্ভীর্যের মধ্য দিয়ে সিলেটে শহীদ বুদ্ধিজীবী দিবস পালিত হয়েছে। রোববার সকালে শ্রদ্ধা-ভালোবাসায় জাতির শ্রেষ্ঠ সন্তানদের স্মরণ করেন সিলেটের সর্বস্তরের মানুষ। সকালে সরকারি বিভিন্ন দপ্তর, বেসরকারি প্রতিষ্ঠান, রাজনৈতিক দল, মুক্তিযোদ্ধা সংসদ, পেশাজীবী সংগঠন, শিক্ষাপ্রতিষ্ঠানসহ বিভিন্ন প্রতিষ্ঠান ও ব্যক্তিরা পুষ্পস্তবক অর্পণ করে শ্রদ্ধা নিবেদন করেন। ভালোবাসার অর্ঘে জাতির এই শ্রেষ্ঠ সন্তানদের স্মরণ করছেন সিলেটবাসী। শহীদ বুদ্ধিজীবীদের শ্রদ্ধা ও ভালোবাসা জানাতে চৌহাট্টার শহীদ বুদ্ধিজীবী স্মৃতিসৌধে জমায়েত হন সিলেটের সর্বস্তরের মানুষ। সকাল থেকে সিলেটের বিভাগীয় কমিশনার, জেলা প্রশাসন, সিলেট সিটি করপোরেশন, মহানগর পুলিশ কমিশনার, জেলা পুলিশ সুপার, জেলা ও মহানগর মুক্তিযোদ্ধা সংসদ, বিভিন্ন রাজনৈতিক দল ও প্রতিষ্ঠান পুষ্পশ্রদ্ধা অর্পণ করেন। এছাড়াও দিবসটি উপলক্ষে শহীদ মিনার, শহীদদের কবরস্থান ও স্মৃতিস্তম্ভে পুষ্পস্তবক অর্পণ, আলোচনা সভা, র‌্যালি, চিত্রাঙ্কন প্রতিযোগিতা, রক্তদান কর্মসূচি, দোয়া মাহফিল ও প্রামাণ্যচিত্র প্রদর্শনী ইত্যাদির আয়োজন করা হয়।",
    "date": null,
    "crawled_at": "2025-12-17 20:54:39"
}