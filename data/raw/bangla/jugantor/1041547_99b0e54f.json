{
    "url": "https://www.jugantor.com/country-news/1041547",
    "language": "bangla",
    "source": "jugantor",
    "title": "নারকেল গাছ থেকে শিশুকে উদ্ধার করল ফায়ার সার্ভিস",
    "body": "বরিশালের বাবুগঞ্জে নারকেল গাছে উঠে আটকে পড়া আলামিন (১১) নামে একটি শিশুকে উদ্ধার করেছে ফায়ার সার্ভিস ও সিভিল ডিফেন্স। ঘটনাটি ঘটেছে সোমবার বিকাল ৫টায় বাবুগঞ্জ বাজার পুরাতন খেয়াঘাটে। স্থানীয় সূত্রে জানা যায়, সোমবার দুপুর ১২টার দিকে বাবুগঞ্জ বাজারের পুরাতন খেয়াঘাট এলাকায় ৬০ ফুট উঁচু নারকেল গাছে উঠে আটকে পড়ে আলামিন। শিশুটি গাছ থেকে নামতে না পারায় চিৎকার করতে থাকে। এ সময় স্থানীয়রা উদ্ধারের চেষ্টা করলেও ব্যর্থ হয়ে ফায়ার সার্ভিসকে খবর দেয়। বাবুগঞ্জ ফায়ার সার্ভিসের একটি ইউনিট দ্রুত ঘটনাস্থলে পৌঁছে উদ্ধার কার্যক্রম শুরু করে। দীর্ঘ প্রায় পাঁচ ঘণ্টার প্রচেষ্টার পর বিকাল ৫টার দিকে ফায়ার ফাইটাররা গাছে উঠে শিশুটিকে নিরাপদে নিচে নামিয়ে আনতে সক্ষম হন। পরে তাকে তার পরিবারের সদস্যদের কাছে হস্তান্তর করা হয়। বাবুগঞ্জ ফায়ার সার্ভিস ও সিভিল ডিফেন্স টিম লিডার জাহিদুল ইসলাম জানান, বাবুগঞ্জ বাজারসংলগ্ন এলাকায় ৬০ ফুট উঁচু একটি নারকেল গাছ থেকে নারকেল পারতে গিয়ে গাছের মাথায় শিশুটি আটকে পড়েছিল। ফায়ার ফাইটাররা বিশেষ সতর্কতা অবলম্বন করে গাছে উঠে শিশুটিকে উদ্ধার করেন। এ সময় শিশুটি সম্পূর্ণ অক্ষত ছিল।",
    "date": null,
    "crawled_at": "2025-12-17 20:45:46"
}