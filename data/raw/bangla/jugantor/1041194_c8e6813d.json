{
    "url": "https://www.jugantor.com/country-news/1041194",
    "language": "bangla",
    "source": "jugantor",
    "title": "শরিফ ওসমান হাদির বাড়িতে চুরির ঘটনায় ৩ যুবক গ্রেফতার",
    "body": "ইনকিলাব মঞ্চের আহ্বায়ক জুলাইযোদ্ধা গুলিবিদ্ধ শরিফ ওসমান হাদির ঝালকাঠির নলছিটি শহরের পৈতৃক বাসায় চুরির ঘটনায় যুবককে গ্রেফতার করেছে পুলিশ। রোববার (১৪ ডিসেম্বর) রাতে তাদের গ্রেফতার করে নলছিটি থানা পুলিশ। গ্রেফতার ব্যক্তিরা হলেন- নলছিটি শহরের খাসমহল এলাকার কুদ্দুস মাঝির ছেলে রাসেল মাঝি, নাসির সরদারের ছেলে রাসেল সরদার ও আব্দুল বারেক বেপারীর ছেলে সাইফুল। গত শুক্রবার (১২ ডিসেম্বর) দুপুরে রাজধানীর বিজয়নগর পানির ট্যাংকির সামনে শরিফ ওসমান হাদিকে গুলি করে দুর্বৃত্তরা। এ খবর পেয়ে হাদির স্বজনরা ওই দিন বিকালেই ঢাকায় রওনা হন। এ সময় বাসা খালি ছিল। শুক্রবার দিবাগত রাতে অর্থাৎ শনিবার ভোর ৫টার দিকে ওই বাসার দক্ষিণ দিকের একটি জানালার গ্রিল ভেঙে চোরের দল ভেতরে প্রবেশ করে। তারা বাসার স্টিলের আলমারি খুলে স্বর্ণালংকার, নগদ টাকা ও কাপড়চোপড় নিয়ে পালিয়ে যায়। সকালে প্রতিবেশীরা দেখেন ওই ঘরের জানালা ভাঙা। এ সময় প্রতিবেশী জান্নাতি ওসমান হাদির বড় বোন পৌর এলাকার নান্দিকাঠি গ্রামে বসবাসরত ফাতেমা বেগমকে বিষয়টি জানান। খবর পেয়ে তিনি বাসায় এসে ঘরের তালা খুলে দেখেন ঘরের জানালার গ্রিল ভাঙা, স্টিলের আলমারি খোলা এবং নগদ টাকা ও কাপড়-চোপড় নেই। ফাতেমা বেগম জানান, ওই বাসায় তার ছোট বোন মাছুমা বেগম ও তার স্বামী থাকতেন। ভাইয়ের গুলিবিদ্ধ হওয়ার খবর পেয়ে তারা ঢাকায় চলে যান। এ সময় বাসা খালি ছিল। চোরের দল ঘরের জানালার গ্রিল ভেঙে স্টিলের আলমারি খুলে স্বর্ণালংকার, টাকা ও কাপড়চোপড় নিয়ে পালিয়ে যায়। নলছিটি থানার ওসি আরিফুল আলম জানান, ওই বাসায় চুরির ঘটনায় ক্ষতিগ্রস্তদের পক্ষ থেকে কোনো মামলা করা হয়নি। গ্রেফতার তিন যুবকের বিরুদ্ধে বিভিন্ন সময় চুরিসহ নানা অভিযোগে থানায় মামলা হয়েছে। এরই পরিপ্রেক্ষিতে এ চুরির ঘটনায় সন্দিগ্ধভাবে ওই তিন যুবককে গ্রেফতার করে সোমবার আদালতে পাঠানো হয়েছে।",
    "date": null,
    "crawled_at": "2025-12-17 20:53:23"
}