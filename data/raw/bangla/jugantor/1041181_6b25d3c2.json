{
    "url": "https://www.jugantor.com/entertainment/1041181",
    "language": "bangla",
    "source": "jugantor",
    "title": "হাদিকে নিয়ে লেখার পর হত্যার হুমকি পাচ্ছেন অনন্য মামুন",
    "body": "নির্মাতা অনন্য মামুন হত্যার হুমকি পাচ্ছেন। আসন্ন ত্রয়োদশ জাতীয় সংসদ নির্বাচনে ঢাকা-৮ আসনের সম্ভাব্য স্বতন্ত্র এমপি প্রার্থী ও ইনকিলাব মঞ্চের মুখপাত্র শরিফ ওসমান হাদিকে নিয়ে লেখার পর থেকেই তিনি এ হুমকি পান। সোমবার (১৫ ডিসেম্বর) বিকাল ৩টা ১৯ মিনিটে নিজের ফেসবুক অ্যাকাউন্টে এ তথ্য জানান তিনি। অনন্য মামুন লেখেন, হাদিকে নিয়ে স্ট্যাটাস দেওয়ার পর থেকে আমাকে মেরে ফেলার হুমকি দেওয়া হচ্ছে। তারা তো জানে না, হাদি আমার কাছে একটা ভালোবাসার নাম। আর মৃত্যুর ভয় কখনো পাই না। যেদিন পৃথিবীতে এসেছি, সেদিন-ই আল্লাহতায়ালা আমার মৃত্যুর তারিখ ঠিক করে রেখেছেন। শুক্রবার (১২ ডিসেম্বর) জুমার নামাজের পর রাজধানীর পুরানা পল্টনের বক্স-কালভার্ট রোডে মোটরসাইকেলে আসা দুই ব্যক্তির একজন চলন্ত রিকশায় থাকা ওসমান হাদির মাথায় গুলি করে। গুরুতর অবস্থায় প্রথমে তাকে ঢাকা মেডিকেল কলেজ হাসপাতালে নেওয়া হয়। সেখান থেকে পরে এভারকেয়ার হাসপাতালে নেওয়া হয়।",
    "date": null,
    "crawled_at": "2025-12-16 19:14:49"
}