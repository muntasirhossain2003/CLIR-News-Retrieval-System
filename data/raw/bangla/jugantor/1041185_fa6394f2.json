{
    "url": "https://www.jugantor.com/country-news/1041185",
    "language": "bangla",
    "source": "jugantor",
    "title": "সীমান্ত এলাকায় ৪ বিদেশি পিস্তল ৯ ম্যাগাজিন ফেলে পালাল বাইকচালক",
    "body": "চাঁপাইনবাবগঞ্জের মনোহরপুর সীমান্ত থেকে ৪টি বিদেশি পিস্তল, ৯টি ম্যাগাজিন ও ২৪ রাউন্ড গুলি উদ্ধার করেছে বিজিবি। শিবগঞ্জ উপজেলার মনোহরপুর সীমান্ত থেকে বাংলাদেশের এক কিলোমিটার অভ্যন্তরে বিদেশি অস্ত্র ও গোলাবারুদের এই চালান উদ্ধার করা হয়। বিজিবি জানায়, সোমবার (১৫ ডিসেম্বর) সকাল ৯টার দিকে গোপন সংবাদের ভিত্তিতে মনোহরপুর সীমান্ত থেকে মোটরসাইকেলে আসা দুজন সন্দেহভাজন ব্যক্তিকে থামার সংকেত দেয় বিজিবির টহল দল। হঠাৎ বাধা পেয়ে চালক মোটরসাইকেলটি দ্রুত বাঁক ঘুরিয়ে পালানোর সময় একটি ব্যাগ পড়ে যায়। ব্যাগটি ফেলেই পালিয়ে যায় চালক। পরে ব্যাগটি তল্লাশি করে ব্যাগের ভেতরে থাকা পলিথিনে মোড়ানো অবস্থায় ৪টি বিদেশি পিস্তল, ৯টি ম্যাগাজিন ও ২৪ রাউন্ড গুলি উদ্ধার করা হয়। ৫৩ বিজিবি ব্যাটালিয়নের অধিনায়ক লে. কর্নেল কাজী মোস্তাফিজুর রহমান জানান, প্রাথমিকভাবে ধারণা করা হচ্ছে দুষ্কৃতকারীরা সীমান্ত দিয়ে অবৈধভাবে অস্ত্র প্রবেশ করিয়ে দেশের অভ্যন্তরে বড় ধরনের নাশকতা সৃষ্টির পরিকল্পনা করছিল। অস্ত্র ও গোলাবারুদ উদ্ধারের কারণে তাদের পরিকল্পনা ভেস্তে গেছে। নাশকতা ঠেকাতে সীমান্তে বিজিবির টহল জোরদার করা হয়েছে বলে জানান তিনি।",
    "date": null,
    "crawled_at": "2025-12-17 20:52:43"
}