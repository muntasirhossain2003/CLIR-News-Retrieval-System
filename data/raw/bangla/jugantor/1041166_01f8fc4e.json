{
    "url": "https://www.jugantor.com/sports/1041166",
    "language": "bangla",
    "source": "jugantor",
    "title": "পাকিস্তানের টুর্নামেন্টের কারণে খেলা পেছাবে বাংলাদেশের",
    "body": "পাকিস্তানের ফ্র্যাঞ্চাইজি টি-টোয়েন্টি টুর্নামেন্টের কারণে খেলা পিছিয়ে যাবে বাংলাদেশ ক্রিকেট দলের। আইসিসি ভবিষ্যৎ সফর সূচি (এফটিপি) অনুসারে ২০২৬ সালের এপ্রিলে বাংলাদেশে টেস্ট, ওয়ানডে ও টি-টোয়েন্টির পূর্ণাঙ্গ সফরে আসার কথা পাকিস্তানের। কিন্তু পুরো এপ্রিলমাস জুড়ে পাকিস্তানে হবে পাকিস্তান সুপার লিগ (পিএসএল)। যে কারণে বাংলাদেশের সূচিতে পরিবর্তন আসতে পারে। রোববার নিউইয়র্কে পাকিস্তান ক্রিকেট বোর্ডের (পিসিবি) চেয়ারম্যান মহসিন নকভি পাকিস্তান সুপার লিগের (পিএসএল) ১১তম আসরের উদ্বোধন ও ফাইনালের তারিখ ঘোষণা করেছেন। ৮ দলের ফ্র্যাঞ্চাইজি টুর্নামেন্টটি ২০২৬ সালের ২৬ মার্চ শুরু হয়ে ৩ মে শেষ হবে। পাকিস্তানের জিও সুপার সূত্রের বরাতে জানিয়েছে, পিএসএলের কারণে পাকিস্তান দলের বাংলাদেশ সফরের সূচি পরিবর্তন করা হবে। এ বিষয়ে বাংলাদেশ ক্রিকেট বোর্ডের (বিসিবি) পিসিবির আলোচনা চলছে। একই খবর দিয়েছে সামাটিভি, এ স্পোর্টসও। এ দিকে পিএসএলে বিনিয়োগকারীদের আকৃষ্ট করতে বিশ্বের বড় শহরগুলোতে রোড শোর আয়োজন করেছে পিসিবি। বছরের শুরুর দিকে লন্ডনের লর্ডস ক্রিকেট গ্রাউন্ডের পর এ সপ্তাহে আয়োজন করা হয় যুক্তরাষ্ট্রের নিউইয়র্কে। রোববার টাইমস স্কয়ারে পিএসএলের ট্রফি প্রদর্শন করা হয়। রোড শোর অনুষ্ঠানে পিসিবি চেয়ারম্যানের সঙ্গে ওয়াসিম আকরাম ও রমিজ রাজার মতো সাবেক ক্রিকেটারদের পাশাপাশি সালমান আগা, শান মাসুদের মতো বর্তমানের খেলোয়াড়েরাও উপস্থিত ছিলেন। ২০২৬ সালের এফটিপিতে পাকিস্তান দলের বাংলাদেশের মাটিতে ২টি টেস্ট ও ৩টি করে ওয়ানডে ও টি-টোয়েন্টি খেলার কথা রয়েছে। টেস্ট দুটি বিশ্ব টেস্ট চ্যাম্পিয়নশিপের অংশ।",
    "date": null,
    "crawled_at": "2025-12-16 19:12:32"
}