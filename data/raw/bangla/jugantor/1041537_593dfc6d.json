{
    "url": "https://www.jugantor.com/national/1041537",
    "language": "bangla",
    "source": "jugantor",
    "title": "বিজয় দিব‌সের শুভেচ্ছা জানা‌ল যেসব দেশ",
    "body": "মহান বিজয় দিবস উপলক্ষ্যে বাংলাদেশকে শুভেচ্ছা জানিয়েছে যুক্তরাষ্ট্র, ভারত, চীন, যুক্তরাজ্য, ফ্রান্স, সুইজারল্যান্ড ও সুইডেন। মঙ্গলবার (১৬ ডিসেম্বর) পৃথক বার্তায় ঢাকায় অবস্থিত এসব দেশের কূটনৈতিক মিশন বাংলাদেশের জনগণকে বিজয় দিবসের শুভেচ্ছা জানায়। ঢাকাস্থ মার্কিন দূতাবাসের বার্তায় বলা হয়, বিজয় দিবসে ১৯৭১ সালের সেই সাহসী বাংলাদেশিদের গভীর শ্রদ্ধার সঙ্গে স্মরণ করা হচ্ছে, যাদের আত্মত্যাগ বাংলাদেশের স্বাধীনতার পথ সুগম করেছে। চীনের দূতাবাস তাদের শুভেচ্ছা বার্তায় জানায়, মহান বিজয় দিবসে বাংলাদেশের জনগণকে আন্তরিক শুভেচ্ছা। বিজয়ের প্রেরণায় একসঙ্গে সবার জন্য একটি সমৃদ্ধ ও নিরাপদ ভবিষ্যৎ গড়ে তোলার আহ্বান জানানো হয়। ঢাকাস্থ ভারতীয় হাইকমিশনের বার্তায় বলা হয়, ভারতীয় হাইকমিশন বাংলাদেশের জনগণকে বিজয় দিবসের শুভেচ্ছা জানাচ্ছে। এছাড়া যুক্তরাজ্য, ফ্রান্স, সুইজারল্যান্ড ও সুইডেনও পৃথক বার্তায় বাংলাদেশের বিজয় দিবস উপলক্ষ্যে শুভেচ্ছা ও অভিনন্দন জানিয়েছে।",
    "date": null,
    "crawled_at": "2025-12-17 20:47:08"
}