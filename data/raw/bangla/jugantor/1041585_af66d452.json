{
    "url": "https://www.jugantor.com/country-news/1041585",
    "language": "bangla",
    "source": "jugantor",
    "title": "প্রার্থী পরিবর্তনের দাবিতে দুই মনোনয়নপ্রত্যাশী এক মঞ্চে",
    "body": "চাঁদপুর-২ (মতলব উত্তর–দক্ষিণ) আসনে বিএনপির প্রার্থী পরিবর্তনের দাবিতে এক মঞ্চে ঐক্যের ডাক দিয়েছেন দলটির মনোনয়নবঞ্চিত দুই নেতা। তারা হলেন- কেন্দ্রীয় ড্যাবের সহ-সভাপতি ও চাঁদপুর জেলা বিএনপির সদস্য প্রফেসর ডা. মাহবুব আহমেদ শামীম এবং জেলা বিএনপির যুগ্ম সাধারণ সম্পাদক ও সাবেক মন্ত্রী পুত্র তানভীর হুদা। মঙ্গলবার (১৬ ডিসেম্বর) দুপুরে মহান বিজয় দিবস উপলক্ষে চাঁদপুরের মতলব উত্তর উপজেলার এখলাসপুর উচ্চ বিদ্যালয় মাঠে শহীদ মুক্তিযোদ্ধা ও ২৪-এর গণঅভ্যুত্থানে শহীদদের স্মরণে এবং বিএনপি চেয়ারপারসন বেগম খালেদা জিয়ার রোগমুক্তি কামনায় আয়োজিত কুরআন খতম, আলোচনা সভা ও দোয়া মাহফিলে এ দাবি তুলে ধরা হয়। মনোনয়ন রিভিউয়ের জোরালো দাবি জানিয়ে বক্তারা বলেন, আমরা ধানের শীষকে ভালোবাসি। যোগ্য প্রার্থী পেলে এই আসন বয়ড়াকে উপহার দেওয়া সম্ভব। মতলবের মানুষের চাওয়া, আশা ও স্পন্দন বুঝে প্রার্থী দিতে হবে। আলোচনা সভায় বক্তব্য রাখেন- কেন্দ্রীয় ড্যাবের সহসভাপতি প্রফেসর ডা. মাহবুব আহমেদ শামীম, জেলা বিএনপির যুগ্ম সাধারণ সম্পাদক তানভীর হুদা। এখলাসপুর ইউনিয়ন পরিষদের চেয়ারম্যান মফিজুল ইসলাম মুন্না ঢালীর সভাপতিত্বে উপজেলা যুবদলের সাবেক যুগ্ম আহ্বায়ক বিল্লাল হোসেন প্রধান ও যুবদল নেতা সোহরাব প্রধানের যৌথ সঞ্চালনায় আরও বক্তব্য রাখেন মতলব উত্তর উপজেলা বিএনপির সাবেক (ভারপ্রাপ্ত) আহ্বায়ক শাহজাহান সরদার, সাবেক সিনিয়র সহসভাপতি গোলাম সারোয়ার মজুমদার, জেলা বিএনপির মুক্তিযোদ্ধা বিষয়ক সম্পাদক মোল্লা জাকির, কেন্দ্রীয় কৃষক দলের সদস্য অ্যাডভোকেট এসএম মফিজুল ইসলাম সরকার, জেলা বিএনপির সাবেক সদস্য আলাউদ্দিন খান, ফরাজিকান্দী ইউনিয়ন বিএনপির সভাপতি ইয়াছিন মোল্লা, উপজেলা যুবদল নেতা জহির উদ্দিন খানসহ জেলা ও উপজেলা পর্যায়ের নেতারা। আলোচনা সভায় উপস্থিত নেতাকর্মীদের হাতে মনোনয়ন বিবেচনার রিভিউ সংবলিত ফটো কার্ড দেখা যায়, যা পুরো অনুষ্ঠানে ব্যাপক আলোচনার জন্ম দেয়।",
    "date": null,
    "crawled_at": "2025-12-17 20:43:46"
}