{
    "url": "https://www.jugantor.com/country-news/1041813",
    "language": "bangla",
    "source": "jugantor",
    "title": "বাজার করে বাড়ি ফেরা হলো না শিক্ষকের",
    "body": "চট্টগ্রামে সিএনজি চালিত অটোরিকশা থেকে ছিটকে পড়ে গাছের সঙ্গে ধাক্কা লেগে এক শিক্ষকের মৃত্যু হয়েছে। মঙ্গলবার (১৬ ডিসেম্বর) রাত ৮টার দিকে রাঙ্গুনিয়া উপজেলার পদুয়া ইউনিয়নের নুরুচ্ছাফা বিদ্যানিকেতনের সামনে এ দুর্ঘটনা ঘটে। নিহত শিক্ষকের নাম মো. নুরুল কবির (৪০)। তিনি উত্তর পদুয়া বহুমুখী উচ্চ বিদ্যালয়ের সহকারী শিক্ষক ছিলেন। তার বাড়ি চট্টগ্রামের বাঁশখালী উপজেলায়। স্থানীয় সূত্রে জানা যায়, নুরুল কবির পদুয়া রাজারহাট থেকে বাজার করে সিএনজি অটোরিকশার সামনের আসনে বসে নিজ গন্তব্যে ফিরছিলেন। পথে নুরুচ্ছাফা বিদ্যানিকেতনের সামনে একটি মোড় ঘোরানোর সময় গাড়িটি নিয়ন্ত্রণ হারায়। এ সময় তিনি গাড়ি থেকে ছিটকে পড়ে পাশের একটি আমগাছে সজোরে ধাক্কা খান। এতে তিনি গুরুতর আহত হন।  পরে স্থানীয়রা তাকে উদ্ধার করে উপজেলা স্বাস্থ্য কমপ্লেক্সে নিয়ে যান। অবস্থার অবনতি হলে তাকে চট্টগ্রাম মেডিকেল কলেজ হাসপাতালে স্থানান্তর করা হয়। সেখানে চিকিৎসাধীন রাত ১০টার দিকে তার মৃত্যু হয়। এ ঘটনায় নিহত শিক্ষকের সহকর্মী, শিক্ষার্থী ও স্থানীয়দের মধ্যে গভীর শোকের ছায়া নেমে এসেছে।",
    "date": null,
    "crawled_at": "2025-12-17 20:42:07"
}