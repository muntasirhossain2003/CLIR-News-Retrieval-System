{
    "url": "https://www.jugantor.com/international/1040771",
    "language": "bangla",
    "source": "jugantor",
    "title": "মাঝ আকাশ থেকে ফিরল টোকিওগামী মার্কিন বিমান",
    "body": "ইঞ্জিন বিকল হয়ে যাওয়ায় উত্তর ভার্জিনিয়ার ডালস আন্তর্জাতিক বিমানবন্দরে ফিরে গেছে ইউনাইটেড এয়ারলাইন্সের টোকিওগামী একটি ফ্লাইট। রোববার (১৪ ডিসেম্বর) এক প্রতিবেদনে ব্রিটিশ সংবাদ সংস্থা রয়টার্স এ তথ্য জানায়। যুক্তরাষ্ট্রের ফেডারেল এভিয়েশন অ্যাডমিনিস্ট্রেশন জানায়, শনিবার দুপুরে উড্ডয়নের কিছুক্ষণ পরই বিমানের একটি ইঞ্জিনে শক্তি হারানোর ঘটনা ঘটে।   ইউনাইটেড এয়ারলাইন্স জানিয়েছে, ফ্লাইটটিতে ২৭৫ জন যাত্রী ও ১৫ জন ক্রু সদস্য ছিলেন। তবে, কেউ হতাহত হননি। উড্ডয়নের সময় বাম দিকের ইঞ্জিন বিকল হয়ে ইঞ্জিন কাভারের একটি অংশ খুলে আগুন ধরে যায়, যার ফলে রানওয়ের পাশে আগুন ছড়িয়ে পড়ে। বোয়িং ৭৭৭-২০০ইআর মডেলের বিমানটি প্রায় ১৬ ঘণ্টার জ্বালানি বহন করছিল। নিরাপত্তার স্বার্থে আকাশে জ্বালানি ফেলে প্রায় এক ঘণ্টা পর নিরাপদে ডালেস বিমানবন্দরে অবতরণ করে ফ্লাইটটি। ঘটনার তদন্ত চলছে বলে জানিয়েছে কর্তৃপক্ষ।",
    "date": null,
    "crawled_at": "2025-12-16 19:03:55"
}