{
    "url": "https://www.jugantor.com/country-news/1041521",
    "language": "bangla",
    "source": "jugantor",
    "title": "জুলাই রেভেলস-এর সদস্য হত্যা চেষ্টা মামলার প্রধান আসামিসহ তিনজন গ্রেফতার",
    "body": "গাজীপুরের টঙ্গীতে অভিযান চালিয়ে জুলাই রেভেলস-এর সদস্য ইউসুফ আলী রেদোয়ান হত্যা চেষ্টা মামলার প্রধান আসামি শীর্ষ সন্ত্রাসী আলতাফ ওরফে ঠোঁটকাটা আলতাফকে (৪৬) গ্রেফতার করেছে র‌্যাব-১ এর সদস্যরা। এসময় তার অপর দুই সহযোগী সাইফুল ইসলাম (৩৭) ও আমির হোসেন ফিরোজও (৪৭) আটক হয়। সোমবার রাত প্রায় তিনটার দিকে টঙ্গী বিসিক শিল্পনগরী এলাকায় অভিযান চালিয়ে তাদের গ্রেফতার করা হয়। মঙ্গলবার দুপুরে এক সংবাদ বিজ্ঞপ্তির মাধ্যমে র‌্যাব-১ এর সিনিয়র সহকারি পরিচালক (মিডিয়া অফিসার) ও অতিরিক্ত পুলিশ সুপার মো. রাকিব হাসান বিষয়টি নিশ্চিত করেন। র‌্যাব জানায়, গত ১৩ ডিসেম্বর সন্ধ্যা সাড়ে ৬টার দিকে উত্তরা বিএনএস সেন্টারের সামনে ইনকিলাব মঞ্চের মুখপাত্র ওসমান হাদিকে গুলির প্রতিবাদে মানববন্ধন শেষে রাত সাড়ে ৭টায় উত্তরা পূর্ব থানার ৬নং সেক্টরের মুক্তিযোদ্ধা মার্কেটে জুলাই রেভেলস-এর প্রধান কার্যালয়ের সামনে আসামিরা মানববন্ধনে অংশগ্রহণকারিদের উপর দেশীয় অস্ত্র নিয়ে অতর্কিতে হামলা চালায়। একপর্যায়ে শীর্ষ সন্ত্রাসী আলতাফ জুলাই রেভেলস-এর সদস্য ইউসুফ আলী রেদোয়ানকে হত্যার উদ্দেশ্যে মাথায় আঘাত করে গুরুতর আহত করে এবং অফিস ভাংচুরসহ ভয়ভীতি প্রদর্শন করে। এ ঘটনায় জুলাই রেভেলস-এর সদস্য ইউসুফ আলী রেদোয়ান বাদী হয়ে উত্তরা পূর্ব থানায় একটি হত্যা চেষ্টার মামলা দায়ের করেন। এরই ধারাবাহিকতায় গোপন সংবাদের ভিত্তিতে র‌্যাব-১ এর একটি আভিযানিক দল সোমবার দিবাগত রাত প্রায় তিনটায় টঙ্গীর বিসিক এলাকায় অভিযান চালিয়ে তাদের গ্রেফতার করে। এদের মধ্যে শীর্ষ সন্ত্রাসী আলতাফের বিরুদ্ধে উত্তরা পূর্ব, উত্তরা পশ্চিম, বিমানবন্দর ও দক্ষিণখান থানায় ১৬টি মামলা রয়েছে। গ্রেফতারকৃতদের সংশ্লিষ্ট থানায় সোপর্দ করা হয়েছে বলে র‌্যাবের ওই কর্মকর্তা জানান।",
    "date": null,
    "crawled_at": "2025-12-17 20:45:10"
}