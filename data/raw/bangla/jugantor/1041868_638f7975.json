{
    "url": "https://www.jugantor.com/sports/1041868",
    "language": "bangla",
    "source": "jugantor",
    "title": "আইপিএলে সর্বোচ্চ দামে বিক্রি হওয়া ৩ বাংলাদেশি",
    "body": "ফ্র্যাঞ্চাইজি টি-টোয়েন্টির জনপ্রিয় আসর ইন্ডিয়ান প্রিমিয়ার লিগ (আইপিএল)। আইপিএলে খেলা মানেই কোটিপতি হয়ে যাওয়া। এই সময়ের সব ক্রিকেটারেরই স্বপ্ন আইপিএল খেলা। ২০০৮ সাল থেকে শুরু হওয়া টি-টোয়েন্টির এই জনপ্রিয় টুর্নামেন্টের প্রথম আসর থেকেই জনপ্রিয়তায় তুঙ্গে। দীর্ঘদিন ধরে ধারাবাহিক আইপিএল খেলছেন বাংলাদেশের দুই তারকা ক্রিকেটার সাকিব আল হাসান ও মোস্তাফিজুর রহমান। আইপিএলের প্রতি আসরেই বাংলাদেশের ক্রিকেটভক্তদের আগ্রহ থাকে, সাকিব-মোস্তাফিজরা কত টাকায় কোন দলে সুযোগ পেলেন। আইপিএলের এবারের আসরের নিলামে ২ কোটি রুপি ভিত্তিমূল্য থেকে শুরু করে ৯ কোটি ২০ লাখ রুপিতে মোস্তাফিজকে দলে নিয়েছে কলকাতা নাইট রাইডার্স। বাংলাদেশি ক্রিকেটার হিসেবে আইপিএল নিলামে এটিই এখন পর্যন্ত সর্বোচ্চ মূল্য। বাংলাদেশি মুদ্রায় যা প্রায় ১২ কোটি ৩৭ লাখ টাকা। এর আগে ২০১৮ সালের আইপিএলে সর্বোচ্চ ২ কোটি ২০ লাখ রুপিতে দ্য ফিজ খ্যাত মোস্তাফিজকে দলে নেয় মুম্বাই ইন্ডিয়ান্স। এরপর আরও কয়েক মৌসুম খেললেও আইপিএলে কাঙিক্ষত দাম পাননি এই ক্রিকেটার। এর আগে বাংলাদেশিদের মধ্যে আইপিএলে সর্বোচ্চ দামে বিক্রির রেকর্ড ছিল সাবেক অধিনায়ক মাশরাফি বিন মুর্তজার। ২০০৯ আইপিএলে তাকে ৬ লাখ ডলারে দলে নিয়েছিল কলকাতা নাইট রাইডার্স। বর্তমান বিনিময় মূল্যে সেটি প্রায় ৫ কোটি ৪৫ লাখ রুপি, বাংলাদেশি টাকায় প্রায় ৭ কোটি ৩৩ লাখ। বাংলাদেশের আরেক তারকা সাকিব আল হাসান ২০১৫ সালের আইপিএলে ২ কোটি ৮০ লাখ রুপিতে কলকাতায় খেলেছিলেন। নয়টি আইপিএল আসরে অংশ নেওয়া এই অলরাউন্ডার অবশ্য এবারের নিলামের সংক্ষিপ্ত তালিকায় ছিলেন না।",
    "date": null,
    "crawled_at": "2025-12-17 21:11:01"
}