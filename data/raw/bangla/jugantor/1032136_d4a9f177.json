{
    "url": "https://www.jugantor.com/politics/1032136",
    "language": "bangla",
    "source": "jugantor",
    "title": "নির্বাচনি এলাকা ঘুরে আপ্লুত হাদি, জানালেন অভিজ্ঞতা",
    "body": "আসন্ন জাতীয় সংসদ নির্বাচনে প্রার্থীতা ঘোষণার পর থেকেই নিজ নির্বাচনি এলাকায় ব্যাপকভাবে প্রচারণা চালাচ্ছেন ইনকিলাব মঞ্চের মুখপাত্র শরীফ ওসমান হাদি। এসব প্রচারণার কাজে প্রতিদিনই অর্জন করছেন বিভিন্ন রকমের অভিজ্ঞতা।সেগুলো ভক্ত-সমর্থকদের সঙ্গে শেয়ারও করে নিচ্ছেন সামাজিক যোগাযোগ মাধ্যমে। এরই একটি পোস্টে হাদি জানিয়েছেন, শুক্রবার (২১ নভেম্বর) সারাদিন সেগুনবাগিচায় মানুষের বাড়ি বাড়ি গিয়ে ভোটারযোগ সম্পন্ন করতে গিয়ে তারা মানুষের অসীম ভালোবাসা ও আতিথেয়তায় অত্যন্ত আপ্লুত হয়েছেন। নিজের ভেরিফায়েড ফেসবুক আইডিতে হাদি লিখেছেন, সারাদিনে আমরা কোনোভাবে কোনো টাকা খরচ করতে পারিনি। যেখানে বিল দেওয়ার প্রয়োজন হয়েছে, স্থানীয়রা আগেভাগে বিল দিয়ে দিয়েছেন। ফেরার সময় ভোটাররা তাদের হাতে কিছু টাকা গুঁজে দিয়েছেন যাতে পরের দিনের ভোটারযোগে চা-নাশতার জন্য খরচ করতে পারেন। তিনি আরও বলেন, আমরা কোথাও কোনো টাকা খরচ করি না, কোনো একজনকেও এক কাপ চা পর্যন্ত খাওয়াই না। উল্টো মানুষ আমাদেরকে খাওয়ান এবং মূল্যবান সময় দিয়ে সাহায্য করেন। ফেরার সময় জোর করে রিক্সা ভাড়া পর্যন্ত দিয়ে দেন। ওসমান হাদি বলেন, বাংলাদেশের রাজনীতিতে মানুষের এই ভালোবাসাকে একদিন অন্যান্যদের জন্য রোল মডেল হিসেবে প্রতিষ্ঠা করা হবে, ইনশাআল্লাহ। এছাড়া শনিবার (২২ নভেম্বর) সকালে আরেক পোস্টে হাদি জানান, রমনা থেকে ভোটারযোগ শেষে তারা বাতাসা ও মুড়ির জন্য অনুপ্রেরণামূলক হাদিয়া পেয়েছেন। তিনি মজা করে বলেছেন, এভাবে চলতে থাকলে ইলেকশনের আগেই আমরা ‘বড়লোক’ হয়ে যাব। উল্লেখ্য, আসন্ন ত্রয়োদশ জাতীয় সংসদ নির্বাচনে ঢাকা-৮ আসন থেকে নির্বাচনে লড়বেন ইনকিলাব মঞ্চের মুখপাত্র শরীফ ওসমান হাদি। তাই তফসিল ঘোষণার আগেই এলাকা ঘুরে নিজের নির্বাচনি প্রাচারণা চালাচ্ছেন তিনি।",
    "date": null,
    "crawled_at": "2025-12-16 19:09:04"
}