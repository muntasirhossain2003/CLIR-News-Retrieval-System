{
    "url": "https://www.jugantor.com/international/1039585",
    "language": "bangla",
    "source": "jugantor",
    "title": "বিশ্বের দীর্ঘতম ফ্লাইট চালু, পার করবে অর্ধেক পৃথিবী",
    "body": "২৯ ঘণ্টা আকাশে উড়ে প্রায় ২০ হাজার কিলোমিটার পথ পাড়ি দেবে চীনের একটি বাণিজ্যিক ফ্লাইট। দেশটির সাংহাই থেকে যাত্রা শুরু করে আর্জেন্টিনার বুয়েনস এইরেসে ইজেইজা আন্তর্জাতিক বিমানবন্দরে অবতরণ করবে ফ্লাইটটি। এটিই বিশ্বের দীর্ঘতম বাণিজ্যিক ফ্লাইট, যা পার করবে প্রায় অর্ধেক পৃথিবী। ব্রিটিশ সংবাদমাধ্যম দ্য ইন্ডিপেন্ডন্ট জানিয়েছে, ফ্লাইটটি বৃহস্পতিবার স্থানীয় সময় রাত ২টায় সাংহাই থেকে উড্ডয়ন করে স্থানীয় সময় বিকেল ৪টা ৪৫ মিনিটে বুয়েনস এইরেসে অবতরণ করে। যাত্রাপথে নিউজিল্যান্ডের অকল্যান্ডে জ্বালানি ভরার ও ক্রু পরিবর্তনের জন্য স্বল্প বিরতি নেয়। এই বিরতির কারণে এটি বিশ্বের দীর্ঘতম ননস্টপ ফ্লাইট না হলেও, মোট সময় এবং দূরত্বের ভিত্তিতে এটি বর্তমানে বিশ্বের দীর্ঘতম বাণিজ্যিক এয়ারলাইন রুট। সাংহাই থেকে আর্জেন্টিনা পর্যন্ত যাত্রায় ফ্লাইটটির সময় লাগে ২৫ ঘণ্টারও বেশি। ফিরতি পথে আরও চার ঘণ্টা যোগ হয়। রুটটি উদযাপন করে সাংহাই, অকল্যান্ড এবং বুয়েনস এইরেস—তিন শহরেই বিশেষ অনুষ্ঠান অনুষ্ঠিত হয়। ৩১৬ আসনবিশিষ্ট বোয়িং ৭৭৭-৩০০ইআর এখন থেকে সারা বছর সপ্তাহে দুবার এই রুটে চালানো হবে। চায়না ইস্টার্ন জানায়, এ রুটটি দক্ষিণ আমেরিকার প্রধান শহরগুলোর সঙ্গে সাংহাইয়ের সরাসরি সংযোগের ঘাটতি পূরণ করবে এবং আর্জেন্টিনার দ্রুত বাড়তে থাকা পূর্ব এশীয় প্রবাসী সম্প্রদায়কে সুবিধা দেবে। এতে করে ফ্লাইটটি সিঙ্গাপুর এয়ারলাইন্সের নিউইয়র্ক–সিঙ্গাপুরের প্রায় ১৯ ঘণ্টার ননস্টপ ফ্লাইটকে পিছনে ফেলে বিশ্বের দীর্ঘতম বাণিজ্যিক রুটের মর্যাদা পেয়েছে। তবে এটি বেশিদিন হয়ত রেকর্ড হিসেবে থাকবে না। অস্ট্রেলিয়ার কোয়ান্টাস এয়ারলাইন্স ‘প্রজেক্ট সানরাইজ’ উদ্যোগের অংশ হিসেবে সিডনি থেকে লন্ডন ও নিউইয়র্ক পর্যন্ত ফ্লাইট চালুর সিদ্ধান্ত নিয়েছে। ওই ফ্লাইটটি ২২ ঘণ্টার ননস্টপ ফ্লাইট চালুর পরিকল্পনা রয়েছে। ২০,০০০ লিটার অতিরিক্ত জ্বালানি ধারণক্ষমতা যুক্ত বিশেষ এয়ারবাস উড়োজাহাজ দিয়ে ২০২৭ সালে এই রুট চালুর লক্ষ্য ঠিক করেছে কোয়ান্টাস।",
    "date": null,
    "crawled_at": "2025-12-16 19:03:13"
}