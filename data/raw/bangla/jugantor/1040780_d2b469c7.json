{
    "url": "https://www.jugantor.com/country-news/1040780",
    "language": "bangla",
    "source": "jugantor",
    "title": "নৈশপ্রহরীকে হত্যা করে সিগারেট কোম্পানির অফিসে ডাকাতি",
    "body": "  কুড়িগ্রামে একটি সিগারেট কোম্পানির অফিসে ডাকাতিকালে তপন কুমার সরকার (৫০) নামে এক নৈশপ্রহরীকে হত্যা করেছে দুর্বৃত্তরা। রোববার (১৪ ডিসেম্বর) সকাল ৯টার দিকে রাজারহাট উপজেলার শান্তিনগর এলাকায় ওই নৈশপ্রহরীর লাশ দেখতে পেয়ে পুলিশকে খবর দেয় স্থানীয়রা। পরে পুলিশ এসে তার লাশ উদ্ধার করে। স্থানীয় সূত্রে জানা যায়, গভীর রাতে একদল ডাকাত রাজারহাট উপজেলার মেরিস সিগারেটের অফিসে হানা দেয়। ডাকাতদের বাঁধা দিতে গেলে তারা নৈশপ্রহরী তপন কুমার সরকারের ওপর হামলা চালিয়ে তাকে হত্যা করে।  ঘটনার খবর পেয়ে পুলিশ ঘটনাস্থল পরিদর্শন করেছে। প্রতিষ্ঠানটির মালামাল লুট ও আনুমানিক কয়েক লক্ষ টাকা ডাকাতি করা হয়েছে বলে ধারণা করা হচ্ছে।     এ বিষয়ে রাজারহাট থানার ওসি আব্দুল ওয়াদুদ ঘটনার সত্যতা নিশ্চিত করে বলেন, লাশ উদ্ধার করা হয়েছে। তার মাথায় আঘাতের চিহ্ন রয়েছে। মামলার বিষয়টি প্রক্রিয়াধীন রয়েছে। দ্রুত অভিযান চালিয়ে আসামিদের গ্রেফতার করা হবে।",
    "date": null,
    "crawled_at": "2025-12-17 20:59:12"
}