{
    "url": "https://www.jugantor.com/country-news/1041256",
    "language": "bangla",
    "source": "jugantor",
    "title": "এনসিপি প্রার্থীদের নিরাপত্তায় বাড়তি সতর্কতা সিএমপির",
    "body": "চট্টগ্রামে জাতীয় নাগরিক পার্টির (এনসিপি) প্রার্থী ও বৈষম্যবিরোধী ছাত্র আন্দোলনের নেতাদের নিরাপত্তায় ওসিদের সতর্ক থাকতে বলেছেন চট্টগ্রাম মেট্রোপলিটন পুলিশ (সিএমপি) কমিশনার হাসিব আজিজ। সোমবার (১৫ ডিসেম্বর) কোতোয়ালি থানার ওসি আবদুল করিম যুগান্তরকে বিষয়টি নিশ্চিত করেছেন। চট্টগ্রাম মেট্রোপলিটনের ১৬ থানার ওসিদের প্রতি এক বেতার বার্তায় কমিশনার এ বিষয়ে নির্দেশনা প্রদান করেন। বিশেষ করে ঢাকায় ইনকিলাব মঞ্চের মুখপাত্র ও ঢাকা-৮ আসনের সম্ভাব্য প্রার্থী শরিফ ওসমান হাদির ওপর গুলিবর্ষণের ঘটনার পর চট্টগ্রামেও এ ধরনের ঘটনার আশঙ্কা করা হচ্ছে। মূলত এ কারণেই তাদের বিষয়ে বাড়তি সতর্কতা অবলম্বনের অংশ হিসেবে ওসিদের নির্দেশনা দেওয়া হয়েছে বলে সিএমপি সূত্র জানিয়েছে। জানা গেছে, ওসমান হাদির ওপর হামলার পর চট্টগ্রামে এনসিপি প্রার্থী ও বৈষম্যবিরোধী নেতারা উন্মুক্ত চলাচলে নিজেরাই সতর্কতা অবলম্বন করে চলেছেন। তাদের ওপরও হামলা হতে পারে এমন আশঙ্কা করছেন কেউ কেউ। নির্দেশনায় কমিশনার বলেছেন, এনসিপি ও বৈষম্যবিরোধী ছাত্র আন্দোলনের যারা নেতা আছেন, তাদের চলাচল এবং তারা যেখানে থাকেন, অফিসে যান বা বিভিন্ন দলীয় কার্যালয়ে যান বা নির্বাচনের পথসভা করেন- সেখানে যেন তাদের নিরাপত্তার ব্যবস্থা করা হয়। তাদের সঙ্গে সংশ্লিষ্ট থানার ওসিরা কথা বলবেন। কথা বলে তাদের নিরাপত্তার সম্পূর্ণ ব্যবস্থা করবেন। একইসঙ্গে ফ্যাসিস্টের লোকজন যেন কোনোভাবে কোনো দলীয় বা রাজনৈতিক তৎপরতা চালাতে না পারে, ১৬-১৭ তারিখের মধ্যে ঝটিকা মিছিল বা লিফলেট বিতরণ কিংবা কোনোরকম তৎপরতা ও নাশকতা করতে না পারে সেজন্য তাদের যে কোনো মূল্যে প্রতিহত করার নির্দেশ দেন কমিশনার। কোতোয়ালি থানার ওসি আবদুল করিম যুগান্তরকে বলেন, এনসিপি ও বৈষম্যবিরোধী নেতাদের নিরাপত্তা জোরদারের বিষয়ে কমিশনারের নির্দেশনা পেয়েছি। নির্দেশনা অনুযায়ী আমরা কাজ করছি।",
    "date": null,
    "crawled_at": "2025-12-17 20:50:33"
}