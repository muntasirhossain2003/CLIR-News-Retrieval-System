{
    "url": "https://www.jugantor.com/sports/1041529",
    "language": "bangla",
    "source": "jugantor",
    "title": "রেকর্ড দামে কলকাতায় ফিজের সাবেক সতীর্থ",
    "body": "ক্যামেরন গ্রিনের পর চড়া দামে আরেক তারকাকে দলে টেনেছে কলকাতা নাইট রাইডার্স। বোলিং লাইনআপে শক্তি বাড়াতে মাথিশা পাথিরানাকে দলে নিয়েছে শাহরুখ খানের দল। লঙ্কান এই পেসার চেন্নাই সুপার কিংসে মোস্তাফিজুর রহমানের সতীর্থ ছিলেন। মঙ্গলবার আবু ধাবির ইতিহাদ সেন্টারে শুরু হওয়া নিলামে পাথিরানাকে দলে নেওয়ার লড়াইয়ে নামে লক্ষ্ণৌ সুপার জায়ান্ট ও দিল্লি ক্যাপিটালস। দুই কোটির ভিত্তিমূল্য থেকে তাকে ১৫ কোটি ৪০ লাখ রুপিতে কিনতে যাচ্ছিল লক্ষ্ণৌ। তখন নিলামে লড়াই শুরু করে পাথিরানাকে দলে টানে কলকাতা। এর আগে অস্ট্রেলিয়ার পেস অলরাউন্ডার ক্যামেরুন গ্রিনকে ২৫ কোটি ২০ লাখ রুপিতে দলে ভিড়িয়েছে কলকাতা নাইট রাইডার্স (কেকেআর)। আইপিএল ইতিহাসে বিদেশি ক্রিকেটারদের মধ্যে সবচেয়ে দামী এখন তিনি। নিলামে গ্রিনের ভিত্তি মূল্য ছিল ২ কোটি রুপি। তাকে দলে নেওয়ার জন্য বিড ধরেছিল রাজস্থান রয়েলস। নিলামে দর বাড়াতে থাকে চেন্নাই সুপার কিংসও। পরে রেকর্ড দামে তাকে দলে নিয়েছে শাহরুখ শাহ-জুহি চাওয়ালাদের কেকেআর। এবারের মিনি নিলামের আগে বিদেশি ক্রিকেটারদের মধ্যে সর্বোচ্চ মূল্য ছিল অজি পেসার মিশেল স্টার্কের। বিরতি দিয়ে আইপিএলে ফেরার মৌসুমে কলকাতা তাকে ২৪ কোটি ৭৫ লাখ রুপিতে দলে নিয়েছিল। স্থানীয় ক্রিকেটারদের মধ্যে সর্বোচ্চ ২৭ কোটি রুপি দাম উঠেছিল ঋষভ পান্তের। তার পরে আছেন ২৬ কোটি ৭৫ লাখ রুপির শ্রেয়াস আইয়ার।",
    "date": null,
    "crawled_at": "2025-12-16 19:12:29"
}