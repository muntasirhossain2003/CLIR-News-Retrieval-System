{
    "url": "https://www.jugantor.com/national/1041465",
    "language": "bangla",
    "source": "jugantor",
    "title": "বিজয় দিবসে শহীদদের প্রতি শ্রদ্ধা রাশিয়ান হাউসের",
    "body": "বাংলাদেশের মহান বিজয় দিবস উপলক্ষে শহীদদের প্রতি শ্রদ্ধা জানিয়েছে ঢাকাস্থ রাশিয়ান হাউজ। সোমবার (১৫ ডিসেম্বর) ঢাকাস্থ রাশিয়ান হাউসে ঐতিহাসিক বিজয় দিবসকে কেন্দ্র করে আয়োজিত অনুষ্ঠানে তারা মুক্তিযুদ্ধের বীর শহীদদের প্রতি শ্রদ্ধা জানায়। এই অনুষ্ঠানে অংশ নেয় মুক্তিযুদ্ধ একাডেমি ট্রাষ্ট এবং রুশ–বাংলা ওয়েলফেয়ার অ্যাসোসিয়েশন। অনুষ্ঠানের শুরুতে রাশিয়ান হাউস ইন ঢাকার পরিচালক আলেকজান্দ্রা খ্লেভনই ( Alexandra Khlevnoy) সহযোগী সংগঠনসমূহের প্রতিনিধিদের আন্তরিক স্বাগত জানান। অনুষ্ঠানে বক্তারা ১৯৭১ সালের মহান মুক্তিযুদ্ধের ইতিহাস সংরক্ষণ, শহীদদের আত্মত্যাগ স্মরণ এবং বাংলাদেশ ও রাশিয়ার মধ্যকার দীর্ঘদিনের বন্ধুত্ব ও পারস্পরিক সম্পর্কের ধারাবাহিক উন্নয়নের গুরুত্ব তুলে ধরেন। পরবর্তীতে সাংস্কৃতিক পরিবেশনায় অংশ নেয় সংগীত দল “ঋষিজ শিল্পী গোষ্ঠী”। দেশীয় ও আধুনিক সংগীতের সমন্বয়ে তাদের পরিবেশনা অনুষ্ঠানে এক অনুপ্রেরণামূলক আবহ সৃষ্টি করে। এই সংগীতানুষ্ঠান ১৯৭১ সালের মুক্তিযুদ্ধের বীর শহীদদের সাহস ও আত্মত্যাগের মাধ্যমে অর্জিত স্বাধীনতা ও শান্তির মূল্য স্মরণ করিয়ে দেয়।",
    "date": null,
    "crawled_at": "2025-12-16 19:07:08"
}