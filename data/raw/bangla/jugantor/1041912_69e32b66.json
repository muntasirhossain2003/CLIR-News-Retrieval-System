{
    "url": "https://www.jugantor.com/country-news/1041912",
    "language": "bangla",
    "source": "jugantor",
    "title": "খিচুরি খাওয়া নিয়ে মারপিটে ওষুধ ব্যবসায়ীর মৃত্যু নিহত",
    "body": "গাইবান্ধার সুন্দরগঞ্জে মাজারের খিচুরি খাওয়া নিয়ে বিরোধের জের ধরে লাথি ও কিল-ঘুসিতে আহম্মদ আলী নামে এক ওষুধ ব্যবসায়ী নিহত হয়েছেন। বুধবার সকাল ৯টার দিকে সুন্দরগঞ্জ উপজেলার শ্রীপুর ইউনিয়নের সখেরবাজার নামক এলাকায় এ ঘটনা ঘটে। সুন্দরগঞ্জ উপজেলার শ্রীপুর ইউনিয়ন পরিষদের সাবেক চেয়ারম্যান শহিদুল ইসলাম জানান, কয়েক দিন ধরে মালিবাাড়ি ইউনিয়নের একটি মাজারে ধর্মীয় অনুষ্ঠান চলছিল। মঙ্গলবার গভীর রাতে মাজারের খিচুরি নিয়ে সুন্দরগঞ্জ উপজেলার শ্রীপুর ইউনিয়নের নয়নসুখ গ্রামে ফিরে আসেন ওষুধ ব্যবসায়ী আহমেদ আলী। বুধবার সকাল ৯টার দিকে সেই খিচুরি গন্ধ ওঠায় খেতে না পেরে পাশের দোকানি রেনু মিয়ার সঙ্গে তর্কবিতর্ক শুরু হয়। একপর্যায়ে রেনু মিয়ার লোকজনও জড়িয়ে পড়েন ঘটনার সঙ্গে। এ সময় রেনু মিয়াসহ তার লোকজন ওষুধ ব্যবসায়ী আহমেদ আলীকে কিল-ঘুসি ও লাথি মারেন। এতে ঘটনাস্থলেই আহমেদ আলী অসুস্থ হয়ে পড়েন। তাকে হাসপাতালে নেওয়ার পথেই তার মৃত্যু হয়। অবস্থা বেগতিক দেখে প্রতিপক্ষের লোকজন লাশ ফেলে পালিয়ে যান। খবর পেয়ে নিহতের স্বজনরা রেনু মিয়াসহ দুটি বাড়ি ভাঙচুর করেন। খবর পেয়ে গাইবান্ধা থেকে অতিরিক্ত পুলিশ সুপার বিদ্রোহ কুমার কুণ্ডু ও সুন্দরগঞ্জ থেকে ওসি তাজুল ইসলাম ঘটনাস্থলে পৌঁছে লাশ উদ্ধার করেন।",
    "date": null,
    "crawled_at": "2025-12-17 20:38:25"
}