{
    "url": "https://www.jugantor.com/country-news/1040857",
    "language": "bangla",
    "source": "jugantor",
    "title": "পাবনায় বুদ্ধিজীবী দিবসের আলোচনা সভায় হট্টগোল, জানা গেল কারণ",
    "body": "পাবনায় সরকারি এডওয়ার্ড কলেজে শহীদ বুদ্ধিজীবী দিবসের আলোচনায় চরম বিশৃঙ্খলা ও ব্যাপক হট্টগোল হয়েছে। কলেজ ছাত্রশিবিরের সেক্রেটারি তার বক্তব্যে অধ্যাপক গোলাম আযম এবং মাওলানা মতিউর রহমান নিজামীকে ‘সূর্যসন্তান’ ও ‘দেশপ্রেমিক’ হিসেবে উল্লেখ করায় এ উত্তেজনার সৃষ্টি হয়। শহীদ বুদ্ধিজীবী দিবস উপলক্ষে সরকারি এডওয়ার্ড কলেজ কর্তৃপক্ষ আলোচনা সভার আয়োজন করে। সকাল সাড়ে ১০টার দিকে কলেজে শহীদ আব্দুস সাত্তার মিলনায়তনে আলোচনা শুরু হয়। এতে সভাপতিত্ব করেন বাংলা বিভাগের বিভাগীয় প্রধান অধ্যাপক রুহুল আমিন। অতিথি ছিলেন কলেজের ভাইস প্রিন্সিপাল আব্দুল খালেক, শিক্ষক পরিষদের সাধারণ সম্পাদক প্রফেসর কলিমুদ্দিন। আলোচনা পর্বে ছাত্রশিবিরের কলেজ শাখার সেক্রেটারি মামুন আল হাসান অধ্যাপক গোলাম আযম এবং মাওলানা মতিউর রহমান নিজামীকে সূর্যসন্তান ও দেশপ্রেমিক হিসেবে উল্লেখ করেন। তার বক্তব্য শেষ না হতেই সেখানে উপস্থিত সাধারণ শিক্ষার্থী ও এডওয়ার্ড কলেজ শাখা ছাত্রদলের নেতাকর্মীরা তীব্র প্রতিবাদ জানাতে থাকেন। বেশ কিছু সময় ধরে চলতে থাকে হৈ-হট্টগোল ও বাগবিতণ্ডা। বিক্ষুব্ধ সাধারণ শিক্ষার্থী এবং ছাত্রদলের নেতাকর্মীরা এডওয়ার্ড কলেজ ছাত্রশিবিরকে অবিলম্বে তাদের এ বিতর্কিত মন্তব্যের জন্য প্রকাশ্যে ক্ষমা চাওয়ার আহ্বান জানান। বিক্ষুব্ধ শিক্ষার্থীরা জানান, এই দিনে চিহ্নিত স্বাধীনতা বিরোধীদের দেশপ্রেমিক হিসেবে প্রতিষ্ঠিত করার চেষ্টা কোনোভাবেই মেনে নেওয়া যায় না। প্রতিবাদকারীদের একজন এডওয়ার্ড কলেজ ছাত্রদলের যুগ্ম সাধারণ সম্পাদক মাহফুজুর রহমান শ্রাবণ বলেন, বুদ্ধিজীবী হত্যার অন্যতম নীলনকশাকারী অধ্যাপক গোলাম আযম। অথচ সেই শহীদ বুদ্ধিজীবী দিবসের অনুষ্ঠানেই তাকে বলা হলো সূর্যসন্তান। এতে স্বাভাবিকভাবেই তারা ক্ষুব্ধ হয়ে ওঠেন।",
    "date": null,
    "crawled_at": "2025-12-17 20:57:58"
}