{
    "url": "https://www.jugantor.com/sports/1041587",
    "language": "bangla",
    "source": "jugantor",
    "title": "মেসির সফরে বিশৃঙ্খলার জেরে পশ্চিমবঙ্গের ক্রীড়ামন্ত্রীর পদত্যাগ",
    "body": "ভারতের কলকাতার সল্টলেক যুবভারতী স্টেডিয়ামে লিওনেল মেসির অনুষ্ঠান ঘিরে হওয়া বিশৃঙ্খলার দায় মাথায় নিয়ে পদত্যাগ করেছেন পশ্চিমবঙ্গের ক্রীড়ামন্ত্রী অরূপ বিশ্বাস। ঘটনার সুষ্ঠু ও নিরপেক্ষ তদন্ত নিশ্চিত করার লক্ষ্যে মঙ্গলবার (১৬ ডিসেম্বর) তিনি মুখ্যমন্ত্রী মমতা বন্দ্যোপাধ্যায়ের কাছে পদত্যাগপত্র জমা দেন। তৃণমূল কংগ্রেসের মুখপাত্র কুণাল ঘোষ নিশ্চিত করেছেন জানিয়েছেন, মুখ্যমন্ত্রী তার পদত্যাগপত্র গ্রহণ করেছেন। পদত্যাগপত্রে অরূপ বিশ্বাস উল্লেখ করেছেন, যেহেতু মুখ্যমন্ত্রী ইতোমধ্যেই এ ঘটনার তদন্তে কমিটি গঠন করেছেন, তাই তদন্তপ্রক্রিয়াকে প্রভাবমুক্ত রাখতেই তিনি সরে দাঁড়াচ্ছেন। তবে ক্রীড়া দপ্তর ছাড়লেও তিনি রাজ্যের বিদ্যুৎ মন্ত্রী হিসেবে বহাল থাকবেন। মেসির আগমনকে কেন্দ্র করে স্টেডিয়ামে অব্যবস্থাপনা ও ভাঙচুরের ঘটনায় রাজ্য সরকার অত্যন্ত কঠোর অবস্থান নিয়েছে। মুখ্যমন্ত্রী মমতা বন্দ্যোপাধ্যায় ইতোমধ্যেই অনাকাঙ্ক্ষিত এই পরিস্থিতির জন্য দুঃখপ্রকাশ করেছেন এবং অবসরপ্রাপ্ত বিচারপতি অসীম কুমার রায়ের নেতৃত্বে একটি তদন্ত কমিটি গঠন করেছেন। কমিটির সুপারিশ অনুযায়ী একটি বিশেষ তদন্তকারী দল (সিট) গঠন করা হয়েছে। প্রশাসনের ব্যর্থতা খতিয়ে দেখতে রাজ্য পুলিশের ডিজি রাজীব কুমার, বিধাননগরের পুলিশ কমিশনার মুকেশ কুমার এবং ক্রীড়া দপ্তরের সচিব রাজেশ কুমার সিনহাক শোকজ করা হয়েছে। এছাড়া দায়িত্বে অবহেলার অভিযোগে বিধাননগরের ডিসি অনীশ সরকারকে সাসপেন্ড এবং যুবভারতী ক্রীড়াঙ্গনের সিইও দেবকুমার নন্দনকে বরখাস্ত করা হয়েছে। অভিযুক্ত কর্মকর্তাদের ২৪ ঘণ্টার মধ্যে জবাব দিতে বলা হয়েছে এবং তদন্ত চলাকালীন তাদের বিরুদ্ধে বিভাগীয় ব্যবস্থা গ্রহণ করা হয়েছে।",
    "date": null,
    "crawled_at": "2025-12-17 21:11:20"
}