{
    "url": "https://www.jugantor.com/country-news/1032211",
    "language": "bangla",
    "source": "jugantor",
    "title": "বিদ্যুৎস্পৃষ্টে সাবেক ছাত্রদল নেতার মৃত্যু",
    "body": "নোয়াখালীর কবিরহাটে নির্মাণাধীন ভবনে কাজ করার সময় বিদ্যুৎস্পৃষ্ট হয়ে এনামুল হক (২৪) নামে এক সাবেক ছাত্রদল নেতার মৃত্যু হয়েছে। শনিবার (২২ নভেম্বর) ভোরে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন তার মৃত্যু হয়। নিহত এনামুল হক কবিরহাট পৌরসভার ৮ নম্বর ওয়ার্ডের বলি বাড়ির তনু মিয়ার ছেলে এবং পৌরসভা ছাত্রদলের সাবেক সভাপতি ছিলেন। এর আগে গত ১৫ নভেম্বর বেলা ১১টার দিকে উপজেলার কবিরহাট বাজারে একটি নির্মাণাধীন ভবনের তৃতীয় তলায় থাই অ্যালুমিনিয়ামের কাজ করার সময় পাশে থাকা ১১ হাজার ভোল্টের বৈদ্যুতিক লাইনের সঙ্গে স্পর্শ লেগে গুরুতর আহত হন এনামুল। স্থানীয়রা তাকে উদ্ধার করে কবিরহাট উপজেলা স্বাস্থ্য কমপ্লেক্সে নিলে প্রাথমিক চিকিৎসা শেষে ঢাকা মেডিকেল কলেজ হাসপাতালে পাঠানো হয়। নিহতের চাচাতো ভাই আবদুল্লাহ আল মামুন জানান, এনামুল রাজনীতির পাশাপাশি থাই অ্যালুমিনিয়ামের কাজ করতেন। দুর্ঘটনার পর থেকেই তিনি আশঙ্কাজনক ছিলেন। এ ঘটনায় গভীর শোক প্রকাশ করেছেন কবিরহাট উপজেলা বিএনপির সাবেক আহ্বায়ক কামরুল হুদা চৌধুরী লিটন, নোয়াখালী জেলা বিএনপির সাবেক সদস্য গোলাম মোমিত ফয়সালসহ স্থানীয় নেতৃবৃন্দ। ঘটনার সত্যতা নিশ্চিত করে কবিরহাট থানার ওসি মো. শাহীন মিয়া বলেন, পরিবার থেকে লিখিত অভিযোগ পেলে আইনগত ব্যবস্থা নেওয়া হবে।",
    "date": null,
    "crawled_at": "2025-12-16 18:30:33"
}