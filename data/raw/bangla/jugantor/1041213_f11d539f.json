{
    "url": "https://www.jugantor.com/entertainment/1041213",
    "language": "bangla",
    "source": "jugantor",
    "title": "শুভশ্রীকে নিয়ে বাজে মন্তব্য করায় থানায় অভিযোগ দায়ের রাজ চক্রবর্তীর",
    "body": "কলকাতার অভিনেত্রী শুভশ্রী গাঙ্গুলী আর্জেন্টাইন ফুটবল তারকা লিওনেল মেসির সঙ্গে ছবি তুলে সোশ্যাল মিডিয়ায় পোস্ট করার পর ট্রল ও কটাক্ষের মুখে পড়েন। এই ঘটনার পর সোমবার (১৫ ডিসেম্বর) টিটাগড় থানায় অভিযোগ দায়ের করেছেন তার স্বামী, পরিচালক রাজ চক্রবর্তী। শনিবার যুবভারতী স্টেডিয়ামে মেসির খেলা দেখতে আসেন হাজার হাজার দর্শক। তবে অনেকেই ভিড়ে মেসিকে ভালোভাবে দেখতে পাননি। সেই সময়ে শুভশ্রী মেসির সঙ্গে ছবি তুলে সেটি সোশ্যাল মিডিয়ায় শেয়ার করেন, যা মুহূর্তের মধ্যে ভাইরাল হয়ে যায়।   কিন্তু কিছুক্ষণের মধ্যেই শুরু হয় সমালোচনা। অনেকে অভিযোগ করেন, এত খরচ করা সত্ত্বেও তারা মেসির কাছে পৌঁছাতে পারেননি, অথচ অভিনেত্রী হিসেবে শুভশ্রী বেশি প্রাধান্য পেয়েছেন। রাজ চক্রবর্তী অভিযোগ করেছেন, সামাজিক যোগাযোগমাধ্যমে শুভশ্রীকে লক্ষ্য করে হওয়া কটাক্ষ এবং ব্যক্তিগত আক্রমণ অগ্রহণযোগ্য। তিনি বলেন, ‘কেউই তার পেশা, লিঙ্গ বা পরিবারের কারণে সমালোচিত হওয়ার যোগ্য নয়। শুভশ্রী মা, স্ত্রী, অভিনেত্রী, বন্ধু বা মেসি ফ্যান—সব পরিচয়েই মানুষ।’ তিনি আরও বলেন, শুভশ্রীকে শারীরিক গঠন, পরিবার ও সন্তান নিয়ে কুৎসা করা হচ্ছে। এটি শুধুমাত্র ব্যক্তিগত আক্রমণ নয়, বরং রাজনৈতিক প্রভাবও থাকতে পারে। রাজ চক্রবর্তী জানান, যুবভারতীতে যে বিশৃঙ্খলা হয়েছিল তা ফুটবলপ্রেমীদের অসম্মান করেছে। তাই তিনি দোষীদের শাস্তির দাবি করে পুলিশে অভিযোগ দায়ের করেছেন।",
    "date": null,
    "crawled_at": "2025-12-17 21:13:18"
}