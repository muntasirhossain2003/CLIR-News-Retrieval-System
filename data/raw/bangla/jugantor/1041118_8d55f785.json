{
    "url": "https://www.jugantor.com/country-news/1041118",
    "language": "bangla",
    "source": "jugantor",
    "title": "ট্রলি গাড়ির ধাক্কায় প্রাণ গেল নারীর",
    "body": "ঝালকাঠির নলছিটিতে ট্রলি গাড়ির ধাক্কায় লিমা আক্তার (৩০) নামে এক নারীর প্রাণহানি ঘটেছে। সোমবার (১৫ ডিসেম্বর) সকাল পৌনে ১০টার দিকে বরিশাল-ঝালকাঠি আঞ্চলিক মহাসড়কের লক্ষণকাঠি এলাকায় এ দুর্ঘটনা ঘটে। নিহত লিমা আক্তার উপজেলার ঈশ্বরকাঠি গ্রামের রাজু মল্লিকের স্ত্রী। জানা গেছে, স্বামীর সঙ্গে মোটরসাইকেলে বের হয়েছিলেন লিমা আক্তার। একটি সংযোগ সড়ক থেকে বরিশাল-ঝালকাঠি আঞ্চলিক মহাসড়কে ওঠার সময় পেছন দিক থেকে আসা একটি ট্রলি গাড়ি মোটরসাইকেলটিকে ধাক্কা দেয়। এতে তিনি মোটরসাইকেল থেকে ছিটকে পড়ে গুরুতর আহত হন।  পরে স্থানীয়রা দ্রুত তাকে উদ্ধার করে ঝালকাঠি সদর হাসপাতালে নিয়ে গেলে সেখানে কর্তব্যরত চিকিৎসক তাকে মৃত ঘোষণা করেন। নলছিটি থানার ওসি আরিফুল আলম বিষয়টি নিশ্চিত করে বলেন, পুলিশ ঘটনাস্থলে গিয়েছে। এ ব্যাপারে পরবর্তী আইনি ব্যবস্থা প্রক্রিয়াধীন।",
    "date": null,
    "crawled_at": "2025-12-17 20:55:20"
}