{
    "url": "https://www.jugantor.com/tech/1039267",
    "language": "bangla",
    "source": "jugantor",
    "title": "মোবাইল ব্যবসায়ীদের সড়ক অবরোধ, একদফা দাবিতে উত্তাল",
    "body": "রাজধানীর কারওয়ান বাজারের সার্ক ফোয়ারা মোড়ে একদফা দাবিতে বিক্ষোভে নেমেছেন মুঠোফোন ব্যবসায়ীরা। তাদের দাবি ডাক, টেলিযোগাযোগ ও তথ্যপ্রযুক্তি মন্ত্রণালয়ের দায়িত্বপ্রাপ্ত প্রধান উপদেষ্টার বিশেষ সহকারী ফয়েজ আহমদ তৈয়্যবের পদত্যাগ। পুলিশের তেজগাঁও অঞ্চলের সহকারী কমিশনার (এসি) মোহাম্মদ আক্কাছ বলেন, মোবাইল ফোন ব্যবসায়ীরা সার্ক ফোয়ারা মোড়ে অবরোধ করার কারণে যান চলাচল পুরোপুরি বন্ধ হয়ে গেছে। বুধবার বিকেল ৫টা ৪০ মিনিটে এনইআইআর (ন্যাশনাল ইকুইপমেন্ট আইডেন্টিটি রেজিস্টার) সংস্কার, একচেটিয়া সিন্ডিকেট প্রথা বিলোপ এবং উন্মুক্ত মোবাইল আমদানির সুযোগ সৃষ্টিসহ কয়েকটি দাবিতে ব্যবসায়ীরা সড়ক অবরোধ শুরু করেন। কিছুক্ষণের মধ্যেই পরিস্থিতি উত্তপ্ত হয়ে ওঠে।ব্যবসায়ীরা সড়কে টায়ার ও কাঠের ফালিতে আগুন ধরিয়ে স্লোগান দিতে থাকেন। এসময় একটি গাড়ি ভাঙচুর করা হয়েছে বলেও প্রত্যক্ষদর্শীরা জানিয়েছেন। সড়ক অবরোধের কারণে সার্ক ফোয়ারা মোড় হয়ে চারদিকের রাস্তায় যান চলাচল বন্ধ হয়ে পড়েছে। অফিস ফেরত মানুষ ও পথচারীরা পড়েছেন চরম দুর্ভোগে। এলাকাজুড়ে সৃষ্টি হয়েছে দীর্ঘ যানজট। এদিকে বিটিআরসি ১৬ ডিসেম্বর থেকে এনইআইআর বাস্তবায়নের ঘোষণা দিয়েছে। সরকার জানিয়েছে, এনইআইআরের আওতায় প্রতিটি মোবাইল নিবন্ধন বাধ্যতামূলক হবে; এতে অবৈধ মোবাইল ব্যবহার আর সম্ভব হবে না। একই সঙ্গে সরকার বৈধ আমদানির ওপর শুল্ক কমানো ও প্রবাসীদের ফোন আনার ক্ষেত্রে বিশেষ সুবিধার কথাও জানিয়েছে। ব্যবসায়ীরা বলছেন, এনইআইআরের বর্তমান কাঠামো, বাজারে সিন্ডিকেট শক্তির প্রভাব এবং আমদানির সীমাবদ্ধতা তাদের ব্যবসাকে ধ্বংসের পথে ঠেলে দিচ্ছে। সেই প্রেক্ষিতেই আজকের একদফা আন্দোলনে তারা নেমেছেন। পুলিশের উপস্থিতি বাড়ানো হলেও পরিস্থিতি এখনো উত্তপ্ত।",
    "date": null,
    "crawled_at": "2025-12-17 21:15:52"
}