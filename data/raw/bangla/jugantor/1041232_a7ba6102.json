{
    "url": "https://www.jugantor.com/sports/1041232",
    "language": "bangla",
    "source": "jugantor",
    "title": "ইংল্যান্ডের লিগে আলো ছড়াচ্ছেন বাংলাদেশি বংশোদ্ভূত ফারহান",
    "body": "ইংলিশ ক্লাব চেলসির একাডেমি থেকে ২০১৯-২০ মৌসুমে ফুলহ্যামের অনূর্ধ্ব-১৮ দলে যোগ দেন বাংলাদেশি বংশোদ্ভূত ফুটবলার ফারহান আলি ওয়াহিদ। অনূর্ধ্ব-১৮ দলের হয়ে ৩৬ ম্যাচে ১০ গোল ও ৬ অ্যাসিস্ট করার পর তিনি প্রথম পেশাদার চুক্তি লাভ করেন। কয়েক মাসের মধ্যেই ফারহান অনূর্ধ্ব-২১ দলে এবং পেশাদার ফুটবল ক্যারিয়ারে নিজের খেলার ছাপ দেখাতে শুরু করেছেন। ফুলহ্যামের অনূর্ধ্ব-২১ দলে ছয়টি ম্যাচে শুরুর একাদশে থেকে তিনি তিনটি গোল ও চারটি অ্যাসিস্ট করেছেন। ১৯ বছর বয়সী এই ফরোয়ার্ডের জন্য নভেম্বর মাসটি ছিল অত্যন্ত সফল। দুই ম্যাচে তিনটি গোল এবং গুরুত্বপূর্ণ অবদানের জন্য তাকে ‘প্লেয়ার অব দ্য মান্থ’ নির্বাচিত করা হয়। বেয়ারউড পার্কে রিডিংয়ের বিপক্ষে ৫–১ জয়ে ফারহান একটি করে গোল ও অ্যাসিস্ট করেন। অলি গফোর্ডের সমতাসূচক গোলটি আসে তার নিখুঁত ক্রস থেকে, আর নিজের গোলটি আসে বাঁ পায়ের শক্তিশালী শটে।   টটেনহাম অনূর্ধ্ব-২১ দলের বিপক্ষে ১–১ গোলের ড্রয়েও ফারহান সঠিক সময়ে সঠিক স্থানে উপস্থিত থেকে দলকে এগিয়ে নেন। পোস্টে লেগে ফিরে আসা বল থেকে রিবাউন্ড গোল করেন এই তরুণ ফরোয়ার্ড। পুরস্কার পাওয়ার পর ফারহান বলেন, ‘এটা অসাধারণ অনুভূতি। সেপ্টেম্বরেও আমি মনোনীত হয়েছিলাম, কিন্তু জিততে পারিনি। তাই অবশেষে জেতে পারায় খুব ভালো লাগছে। এটি প্রত্যাশিত ছিল না, কারণ মনোনয়ন তালিকায় আমার দুই সতীর্থও ছিলেন। সত্যিই আনন্দদায়ক।’ তিনি আরও বলেন, ‘আমি প্রতিদিন ধাপে ধাপে উন্নতি করছি। অনূর্ধ্ব-২১ দলে এটি আমার প্রথম মৌসুম, তাই চেষ্টা করছি যতটা সম্ভব দলের জন্য অবদান রাখতে। এই ধরনের পুরস্কার আসলে অতিরিক্ত প্রাপ্তি। আমি এই ট্রফি কয়েক বছর আগে গটিঙ্গেন-এ জেতা ‘প্লেয়ার অব দ্য টুর্নামেন্ট’ ট্রফির পাশে রাখব।’ প্রসঙ্গত, ফারহানের খেলা দীর্ঘদিন ধরে বাংলাদেশি সমর্থকদের নজর কাড়ছে। বাংলাদেশ ফুটবল ফেডারেশনের (বাফুফে) নজরেও আছেন তিনি। তবে আপাতত বাংলাদেশের জার্সি গায়ে দেওয়ার সম্ভাবনা নেই, যা নিশ্চিত করেছেন বাফুফের সহ-সভাপতি ফাহাদ করিম।",
    "date": null,
    "crawled_at": "2025-12-16 19:13:06"
}