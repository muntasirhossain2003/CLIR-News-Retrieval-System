{
    "url": "https://www.jugantor.com/entertainment/1041173",
    "language": "bangla",
    "source": "jugantor",
    "title": "দীপিকার ৮ ঘণ্টার দাবির বিষয়ে রণবীরের বক্তব্য কী?",
    "body": "অভিনেত্রী দীপিকা পাড়ুকোনের আট ঘণ্টা কাজের কথায় বলিপাড়া থেকে শুরু করে সামাজিক মাধ্যমে নেটিজেনদের মাঝে চলছে বিস্তর আলোচনা-সমালোচনা। তা যেন এখনো শেষ হওয়ার নয়। অভিনেত্রী মা হওয়ার পর থেকে সেই শর্ত রেখেছেন। ফলে একাধিক কাজ হাতছাড়া হয়েছে তার। বড় অঙ্কের পারিশ্রমিকের প্রস্তাব এলেও তা ফিরিয়ে দিয়েছেন দীপিকা পাড়ুকোন। নিজের সিদ্ধান্তে অনড় তিনি। অনেকে তার পক্ষ নিয়েছেন। আবার অনেকে তার বিপক্ষে কথা বলেছেন। কিন্তু স্ত্রীর এমন দাবির সঙ্গে সহমত নন অভিনেতা রণবীর সিং। দীপিকার আট ঘণ্টা কাজের দাবি নিয়ে আলোচনার আবহে প্রায় তিন বছর আগের রণবীর সিংয়ের এক সাক্ষাৎকারের অংশ সামাজিক মাধ্যমে ভাইরাল হয়েছে। সেখানে অভিনেতাকে বলতে শোনা যায়— প্রয়োজনে তিনি আট ঘণ্টার শিফট বাড়িয়ে ১০ থেকে ১২ ঘণ্টা পর্যন্ত কাজ করতেও রাজি আছেন। এতে তার কোনো আপত্তি নেই, যদি তাতে কাজ সঠিকভাবে সম্পন্ন হয়। সেই সময়ে সরাসরি রণবীর জানিয়েছিলেন— ‘ব্র্যান্ড’ তার ওপর ভরসা করে। তাই নির্ধারিত সময়ের থেকে একটু বাড়তি সময় দিতে অসুবিধা নেই তার। তিনি বলেন, যেটা আমার চাই, সেটা আট ঘণ্টার ভেতরে না পেলে একটু বেশি সময় দিতেই পারি। কারণ কাজকে লেনদেন হিসাবে দেখি না। সে কারণে অনেক সময়ে আমার সহকারী টিমের তরফ থেকে অভিযোগ আসে— আমি নাকি আট ঘণ্টার শিফট বাড়িয়ে ১০ থেকে ১২ ঘণ্টা করে দিচ্ছি। একটু বেশি না হয় কাজ করলাম। তাতে অসুবিধা কোথায়? রণবীর সিং যখন এমন ধারণার কথা জানিয়েছিলেন, তখনো স্ত্রী দীপিকা প্রকাশ্যে এর বিপরীত দাবি রাখেননি। তবে সম্প্রতি অভিনেতা জানিয়েছেন— ‘ধুরন্ধর’ সিনেমার জন্য গোটা ইউনিট ১৬ থেকে ১৭ ঘণ্টা শুটিং করেছে, তাতে কোনো অভিযোগ ছাড়াই।",
    "date": null,
    "crawled_at": "2025-12-16 19:14:39"
}