{
    "url": "https://www.jugantor.com/country-news/1041571",
    "language": "bangla",
    "source": "jugantor",
    "title": "লন্ডন-দিল্লি নয়, বাংলাদেশ চলবে দেশের মাটি থেকেই: এনসিপি নেতা",
    "body": "জাতীয় নাগরিক পার্টির (এনসিপি) কেন্দ্রীয় যুগ্ম মুখ্য সমন্বয়ক ও নরসিংদী-১ (সদর) আসনের প্রার্থী আব্দুল্লাহ আল ফয়সাল বলেছেন, ভারতীয় আধিপত্যবাদ বাংলাদেশে মানব না। আমরা পিন্ডিকে দূর করেছি একাত্তরে, চব্বিশে আমরা ভারতকে দূর করেছি। এখন আর ভারতকে গোনার সময় আমাদের নেই। তিনি বলেন, চব্বিশের সব শক্তিকে ঐক্যবদ্ধ হতে হবে। এই ফ্যাসিবাদ একটা সিস্টেম এটাকে আমাদের দূর করতে হবে। লন্ডন বা ভারত থেকে বাংলাদেশ চলবে না; বাংলাদেশের মানুষ বাংলাদেশ থেকেই দেশ চালাবে। আমরা নতুন বাংলাদেশ গড়ে তুলব। মঙ্গলবার দুপুরে নরসিংদীতে এনসিপির বিজয় র‌্যালি ও প্রতিরোধ যাত্রা শেষে এক পথসভায় আব্দুল্লাহ আল ফয়সাল এসব কথা বলেন। আব্দুল্লাহ আল ফয়সাল বলেন, ১৯৭১ সালে দেশ স্বাধীন হলে ও ৭২ সালে এক স্বৈরশাসক আমাদের মাথার উপর চেপে বসেছিল। শেখ মুজিবুর রহমানের ভুল অর্থনৈতিক পলিসির কারণে ৭৪ সালে যে দুর্ভিক্ষ দেখা দিয়েছিল- সেই একই ভুল পলিসিতে ১৭ বছর আওয়ামী লীগ দেশ চালিয়েছে। আসলে এটা ভুল পলিসি না এটা ভারতের ষড়যন্ত্র ছিল। বাংলাদেশ যাতে উপরে না উঠতে পারে। ভারতকে সতর্ক করে তিনি বলেন, আপনারা যদি জুলাই যোদ্ধাদের উপর কোনো ধরনের হামলা করেন আপনাদের ব্যবসা প্রতিষ্ঠা চলবে না। ভারত এখনো তাদের ষড়যন্ত্র চালিয়ে যাচ্ছে। আমার ভাই হাদি এখনো হাসপাতালে, বাঁচবে কিনা তা জানি না। সে যদি মরে যায় তাহলে ভারতকে বলতে চাই- তোমার সবচেয়ে বড় কোম্পানি ম্যারিকোকে বাংলাদেশের চলতে দিব না। বাংলাদেশে চলবে আমাদের দেশে পণ্য। এ সময় এনসিপির নরসিংদী জেলার সদস্য সচিব আওলাদ হোসেন জনিসহ জেলা ও মাধবদী থানার এনসিপি, ছাত্রশক্তি ও যুবশক্তির নেতা উপস্থিত ছিলেন। এর আগে নরসিংদী পৌরপার্ক থেকে বিজয়ের মাসে বিজয় র‌্যালি ও প্রতিরোধ যাত্রা শুরু করেন এনসিপির নেতারা। র‌্যালিটি শহরের গুরুত্বপূর্ণ সড়ক প্রদক্ষিণ করে নরসিংদী পৌরসভার সামনে গিয়ে শেষ হয়। পরে সেখানে পথসভা অনুষ্ঠিত হয়।",
    "date": null,
    "crawled_at": "2025-12-17 20:43:57"
}