{
    "url": "https://www.jugantor.com/international/1041164",
    "language": "bangla",
    "source": "jugantor",
    "title": "‘তারা ভোট জেতার জন্য নারীদের প্রদর্শন করেছে...’",
    "body": "ভারতের কেরালার মালাপ্পুরাম জেলায় সিপিএম’এর এক নেতার নারীবিদ্বেষী মন্তব্যে তীব্র বিতর্কের সৃষ্টি হয়েছে। রাজ্যটির স্থানীয় পৌর নির্বাচনে জয়ের পর আয়োজিত এক অনুষ্ঠানে নারীদের খাটো করে মন্তব্য করেন সিপিএম নেতা সাইয়েদ আলি মাজিদ। এতে তীব্র বিতর্কের সৃষ্টি হয়েছে। রোববার (১৪ ডিসেম্বর) রাতে অনুষ্ঠিত ওই অনুষ্ঠানে বক্তৃতাকালে মাজিদ বিরোধী দল মুসলিম লিগকে লক্ষ্য করে অভিযোগ করেন, দলটি ভোট পাওয়ার জন্য নারী প্রার্থীদের ‘ব্যবহার’ করছে। খবর এনডিটিভি’র তিনি বলেন, ‘ওরা ভোট জেতার জন্য নারীদের সামনে তুলে ধরেছে…।’ এরপর তিনি সিপিএমের নারীদের নিয়েও অবমাননাকর মন্তব্য করে বলেন, ‘আমাদেরও ঘরে ঘরে বিবাহিত নারী আছে। কিন্তু ভোট পাওয়ার জন্য তাদের প্রদর্শন করি না। নারীদের ঘরে বসে থাকা উচিত। তাদের বিয়ে করা হয় তাদের সাথে শোওয়ার জন্য এবং সন্তান জন্ম দেওয়ার জন্য।’ তার এমন বক্তব্য সামাজিক যোগাযোগমাধ্যমে ছড়িয়ে পড়েছে। তারপরই শুরু হয়েছে সমালোচনা। ওই বক্তব্য ঘিরে দেশটির রাজনৈতিক অঙ্গনে ব্যাপক ক্ষোভের সৃষ্টি হয়েছে। তার মন্তব্যকে নারীর মর্যাদা ও অধিকার নিয়ে সম্মানহানি হয়েছে বলে সমালোচকদের মত। রাজ্যটির সাম্প্রতিক পৌর নির্বাচনের ফলাফল ক্ষমতাসীন সিপিএম নেতৃত্বাধীন লেফট ডেমোক্রেটিক ফ্রন্টের (এলডিএফ) জন্য বড় ধরনের রাজনৈতিক ধাক্কা হিসেবে দেখা হচ্ছে। ছয়টি পৌর করপোরেশনের মধ্যে চারটিতেই জয় পেয়েছে কংগ্রেস নেতৃত্বাধীন ইউনাইটেড ডেমোক্রেটিক ফ্রন্ট (ইউডিএফ)। তারা কন্নুর করপোরেশনের নিয়ন্ত্রণ ধরে রাখার পাশাপাশি কোচি ও কোল্লাম করপোরেশনও এলডিএফের হাত থেকে ছিনিয়ে নিয়েছে। রাজনৈতিক বিশ্লেষকদের মতে, এসব ফলাফল আগামী বছরের রাজ্য নির্বাচনের আগে এলডিএফ সরকারের জন্য বড় সতর্কবার্তা।",
    "date": null,
    "crawled_at": "2025-12-16 19:11:32"
}