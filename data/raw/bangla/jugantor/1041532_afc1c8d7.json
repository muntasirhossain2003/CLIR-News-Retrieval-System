{
    "url": "https://www.jugantor.com/country-news/1041532",
    "language": "bangla",
    "source": "jugantor",
    "title": "বিএনপি নেতার কবর জিয়ারত করে এনসিপি নেত্রীর নির্বাচনি প্রচারণা শুরু",
    "body": "আসন্ন ত্রয়োদশ জাতীয় সংসদ নির্বাচনে নোয়াখালী-৫ (কবিরহাট-কোম্পানীগঞ্জ ও সদর আংশিক) আসনে প্রয়াত বিএনপি নেতা ব্যারিস্টার মওদুদ আহমদের কবর জিয়ারত করে নির্বাচনি প্রচারণা শুরু করেছেন জাতীয় নাগরিক পার্টি (এনসিপি) মনোনীত প্রার্থী হুমায়রা নুর। মঙ্গলবার (১৬ ডিসেম্বর) কোম্পানীগঞ্জ উপজেলার সিরাজপুর ইউনিয়নের মানিকপুরস্থ ব্যারিস্টার মওদুদ আহমেদের কবর জিয়ারত করেন তিনি। এরপর নির্বাচনি প্রচারণা শুরু করেন। শাপলা কলি প্রতীকে এনসিপির মনোনয়ন পাওয়া হুমায়রা নুর দলটির যুগ্ম সদস্য সচিব ও সুপ্রিম কোর্টের আইনজীবী। সিরাজপুর ও চরপার্বতী ইউনিয়নের বিভিন্ন এলাকায় ভোটারদের কাছে গিয়ে তাকে শাপলা কলি প্রতীকে ভোট দেওয়ার অনুরোধ জানাতে দেখা গেছে। এ বিষয়ে হুমায়রা নুর বলেন, আমার স্বামী ব্যারিস্টার একেএম এহসানুর রহমান এ আসনের সাবেক এমপি ও বিএনপি নেতা ব্যারিস্টার মওদুদ আহমেদের জুনিয়র অ্যাসোসিয়েট ছিলেন। আমাদের পুরো পরিবার তাকে শ্রদ্ধা করে। ওই শ্রদ্ধা থেকে আমি মওদুদ আহমেদের কবর জিয়ারত করে আমার নির্বাচনি প্রচারণা শুরু করলাম। উল্লেখ্য, গত ১০ ডিসেম্বর ত্রয়োদশ জাতীয় সংসদ নির্বাচনকে সামনে রেখে প্রথম ধাপে ১২৫ আসনে প্রার্থী ঘোষণা করেছে এনসিপি। এতে নোয়াখালী-৫ (কবিরহাট-কোম্পানীগঞ্জ ও সদর আংশিক) আসনে আইনজীবী হুমায়রা নুরের নাম ঘোষণা করা হয়।",
    "date": null,
    "crawled_at": "2025-12-17 20:45:36"
}