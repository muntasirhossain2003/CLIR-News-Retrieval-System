{
    "url": "https://www.jugantor.com/country-news/1040850",
    "language": "bangla",
    "source": "jugantor",
    "title": "ট্রেন থেকে ১৮ ফুট দূরে ছিটকে পড়ে যুবকের মৃত্যু",
    "body": "বগুড়ার কাহালুতে ট্রেন থেকে ১৮ ফুট দূরে ছিটকে পড়ে মো. শহিদুল্লাহ নামে এক যুবক মারা গেছেন। রোববার দুপুরে উপজেলার দুর্গাপুর ইউনিয়নের খাড়িয়া নিশিন্দারা গ্রামের রেললাইনে এ দুর্ঘটনা ঘটে। বিকালে কাহালু থানার এসআই ব্রজেন মোহন্ত এ তথ্য দিয়েছেন। পুলিশ জানায়, মো. শহিদুল্লাহ (৩০) রাজশাহীর বোয়ালিয়া উপজেলার কারিগরপাড়ার খাইরুল ইসলাম সাজুর ছেলে। তিনি রোববার সকালে জরুরি কোনো কাজে বাড়ি থেকে বগুড়ার দিকে রওনা দেন। ট্রেনে সান্তাহার জংশন স্টেশনে আসেন। এরপর মায়ের সঙ্গে ফোনে কথা বলার পর তিনি সান্তাহার থেকে বগুড়ামুখী আন্তঃনগর ট্রেনে উঠেন। ট্রেনটি বেলা পৌনে ২টার দিকে বগুড়ার কাহালু উপজেলার দুর্গাপুর ইউনিয়নের খাড়িয়া নিশিন্দারা গ্রামে পৌঁছে। এ সময় তিনি অজ্ঞাত কারণে ট্রেন থেকে পড়ে প্রায় ১৮ ফুট দূরে ছিটকে যান। এতে ঘটনাস্থলেই তার মৃত্যু হয়। কাহালু থানার এসআই ব্রজেন মোহন্ত জানান, বিকালে ওই ব্যক্তির নাম ও পরিচয় পাওয়া যায়। রেললাইন থেকে ১০ ফুটের বেশি দূরে লাশ পাওয়া যাওয়ায় তারা উদ্ধার করেছেন। নিহত ব্যক্তি কিভাবে ট্রেন থেকে পড়ে গেছেন সে ব্যাপারে নিশ্চিত হওয়া যায়নি। তাই মৃত্যুর প্রকৃত কারণ নিশ্চিত হতে মরদেহ সোমবার সকালে বগুড়া শহীদ জিয়াউর রহমান মেডিকেল কলেজ (শজিমেক) হাসপাতাল মর্গে পাঠানো হবে। এ ব্যাপারে কাহালু থানায় অপমৃত্যু মামলা হয়েছে।",
    "date": null,
    "crawled_at": "2025-12-17 20:57:17"
}