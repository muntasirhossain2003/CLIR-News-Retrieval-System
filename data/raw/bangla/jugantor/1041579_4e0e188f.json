{
    "url": "https://www.jugantor.com/country-news/1041579",
    "language": "bangla",
    "source": "jugantor",
    "title": "জামায়াতের এক নেতা বহিষ্কার",
    "body": "জামায়াতে ইসলামী সাবেক রুকন ও বর্তমানে কর্মী আল মাহমুদ হাজারীকে সাংগঠনিক নিয়মনীতি, শৃঙ্খলাভঙ্গের অভিযোগে সংগঠনের সাধারণ সদস্যপদসহ সব প্রকার সাংগঠনিক কার্যক্রম হতে বহিষ্কার করা হয়েছে। সোমবার (১৫ ডিসেম্বর) দাগনভূঞা পৌর জামায়াতের প্রচার ও মিডিয়া সম্পাদক মো. নুর নবী রুবেল স্বাক্ষরিত প্রেস বিজ্ঞপ্তি দিয়ে তাকে বহিষ্কার করা হয়। উল্লেখ্য যে, দাগনভূঞা বাজার ব্যবসায়ী কল্যাণ সমিতির নির্বাচন ১৩ ডিসেম্বর-২৫ অনুষ্ঠিত হওয়ার সব আয়োজন সম্পন্ন করা হয়। এর পর সভাপতি পদের প্রার্থী জামায়াত নেতা আল মাহমুদ হাজারী নির্বাচন বন্ধের জন্য আবেদন করেন বলে অভিযোগ রয়েছে। তিনি উপজেলা সমাজসেবা দপ্তরে গঠনতন্ত্র মোতাবেক নির্বাচন হচ্ছে না মর্মে অভিযোগ করলে নির্বাচনের আগের দিন জেলা ও উপজেলা প্রশাসনের নির্দেশে নির্বাচন স্থগিত হয়ে যায়। অভিযোগ রয়েছে তার বেপরোয়া সংগঠনবিরোধী কার্যকলাপের অভিযোগে ২০০৬ সালে এ জামায়াত নেতার রুকন পদ হারান। আল মাহমুদ হাজারী দাগনভূঞার পৌরসভাধীন জগতপুর গ্রামের আবদুল গফুর হাজারীর ছেলে।",
    "date": null,
    "crawled_at": "2025-12-17 20:43:37"
}