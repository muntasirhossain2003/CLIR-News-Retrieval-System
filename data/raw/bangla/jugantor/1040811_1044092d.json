{
    "url": "https://www.jugantor.com/country-news/1040811",
    "language": "bangla",
    "source": "jugantor",
    "title": "শহীদ স্মৃতিসৌধে বিএনপি নেত্রীর ওপর হামলার অভিযোগ, আহত ৫",
    "body": "বরিশালে শহীদ বুদ্ধিজীবী দিবসে ফুল দিতে যাওয়া মহানগর বিএনপির ১নং যুগ্ম আহ্বায়ক আফরোজা নাসরিন ও তার অনুসারীদের ওপর হামলার অভিযোগ করা হয়েছে। বিএনপি চেয়ারপারসনের উপদেষ্টা ও বরিশাল সদর আসনে বিএনপি মনোনীত সংসদ সদস্য প্রার্থী মজিবর রহমান সরোয়ারের অনুসারীরা এ হামলা চালিয়েছে বলে অভিযোগ করেছেন নাসরিন। তবে ঘটনাস্থলে থাকা সরোয়ার অনুসারীরা এই অভিযোগ অস্বীকার করেছেন। বিএনপি নেত্রী নাসরিন বলেন, আমি আমার নেতাকর্মীদের নিয়ে শহীদ বেদিতে ফুল দিতে যাই। তখন ভেতরে অনুসারীদের নিয়ে ফুল দিচ্ছিলেন মজিবর রহমান সরোয়ার। তারা বেরুনোর পর ঢুকব ভেবে আমরা বাইরে দাঁড়িয়েছিলাম। ফুল দিয়ে বেরুনোর সময় সরোয়ার অনুসারী মহানগর ছাত্রদলের সহ-সভাপতি তরিকুল ইসলাম তরিক, রাসেল কবির, রতন, ইকো এবং সরোয়ার সাহেবের বডিগার্ড আবুসহ অন্যরা আমাদের ওপর হামলা চালায়। তারা আমার গায়ে পর্যন্ত হাত তোলে। তাদের হামলা মারধরে বিএনপির নারীকর্মী মরিয়ম, রিনা, শিল্পী এবং মহানগর বিএনপির নূরুল ইসলাম, আলাউদ্দিন ও ইউনুসসহ ১০ জন আহত হন। বিনা উসকানিতে শুধু শুধু এ হামলা চালানো হয়। ঘটনার সময় মজিবর রহমান সরোয়ার সেখানে নিজে উপস্থিত ছিলেন। তার নির্দেশেই এ হামলা হয়েছে। অভিযোগের বিষয়ে জানতে কথা বলার জন্য ফোন দেওয়া হলেও তা ধরেননি মজিবর রহমান সরোয়ার। মহানগর ছাত্রদলের সহ-সভাপতি তরিক বলেন, এ অভিযোগ সম্পূর্ণ মিথ্যা। সরোয়ার ভাইয়ের নেতৃত্বে জেলা ও মহানগর বিএনপির নেতারা সম্মিলিতভাবে ফুল দিয়ে বের হচ্ছিল। নাসরিন আপা তখন আলাদাভাবে তার লোকজন নিয়ে ফুল দেওয়ার জন্য বাইরে দাঁড়িয়ে ছিলেন। আমরা বেরুনোর সময় ভিড়ের কারণে সামান্য ধাক্কাধাক্কি হয়। আমি নিজে দাঁড়িয়ে থেকে নাসরিন আপাকে সেভ করেছি। ভিডিও ফুটেজেই তার প্রমাণ আছে। তিনি (নাসরিন) বিএনপির ভাবমূর্তি ক্ষুণ্ণ করার জন্য অহেতুক মিথ্যা অভিযোগ করছেন।",
    "date": null,
    "crawled_at": "2025-12-17 21:00:04"
}