{
    "url": "https://www.jugantor.com/literature/1035179",
    "language": "bangla",
    "source": "jugantor",
    "title": "আমায়া রহমানের প্রথম বই ‘টিয়ার্স অব এ ফ্লাওয়ার’–এর মোড়ক উন্মোচন",
    "body": "১৭ বছর বয়সী কিশোরী আমায়া রহমানের প্রথম বই টিয়ার্স অব এ ফ্লাওয়ার–এর মোড়ক উন্মোচন অনুষ্ঠিত হয়েছে। শনিবার (২৯ নভেম্বর) রাজধানীর গুলশান ক্লাবে আয়োজিত এক অনুষ্ঠানে বইটির মোড়ক উন্মোচন করেন সাবেক রাষ্ট্রদূত ফারুক সোবহান। অনুষ্ঠানে লেখিকার পরিবার, শিক্ষক এবং শুভাকাঙ্ক্ষীরা উপস্থিত ছিলেন। বইটি প্রকাশ করেছে সুবর্ণ প্রকাশনা। কিশোরী আমায়ার এই বইয়ের পেছনে রয়েছে কষ্টের এক গল্প। মাত্র দশ মাসের ব্যবধানে তিনি হারান তার দুই প্রিয় নানী ও দাদী—যাদের দুজনের সঙ্গেই ছিল তার গভীর সম্পর্ক। প্রিয় মানুষদের এভাবে হারিয়ে তার জীবনে আসে কঠিন এক সময়। শোক সামলাতে না পেরে তিনি একসময় নিজেকে ঘরের মধ্যে আটকে ফেলেন। বন্ধু-বান্ধব থেকে দূরে চলে যান।  এই মানসিক অস্থিরতার মধ্যেই এক সময় তিনি কলম ধরেন। নিজের অনুভব, বেদনা, সংগ্রাম—সবকিছু কাগজে লিখতে শুরু করেন। সেই লেখাই ধীরে ধীরে রূপ নেয় টিয়ার্স অব এ ফ্লাওয়ার বইটিতে। শুবর্ণ প্রকাশনা এগিয়ে আসে তার এই বই প্রকাশ করতে। আমায়ার বিশ্বাস, জীবনে নানা কারণে মানুষ দুঃখ, হতাশা বা বিষণ্ণতায় ডুবে যেতে পারে, কিন্তু যাদের কোনো প্যাশন বা আকাঙ্ক্ষা থাকে—লেখা, গান, ছবি আঁকা বা অন্য কিছুর—সেই শখ-ই তাকে টেনে তুলতে পারে অন্ধকার জগত থেকে। এই বই সেই পথচলারই প্রতিচ্ছবি। অনুষ্ঠানে বক্তারা বলেন, একজন কিশোরীর এই সাহসী সিদ্ধান্ত ভবিষ্যৎ প্রজন্মকে অনুপ্রাণিত করবে। অনুষ্ঠানে সবাই আমায়ার আগামীর পথচলার সফলতা কামনা করেন।",
    "date": null,
    "crawled_at": "2025-12-17 21:17:36"
}