{
    "url": "https://www.jugantor.com/country-news/1041863",
    "language": "bangla",
    "source": "jugantor",
    "title": "একসঙ্গে আর ঘরে ফেরা হলো না স্বামী-স্ত্রীর",
    "body": "দিনাজপুরে ট্রাক্টর-মোটরসাইকেল মুখোমুখি সংঘর্ষে তারিনী বর্মন (৪০) নামে এক মোটরসাইকেল চালকের মৃত্যু হয়েছে। এ ঘটনায় আহত হয়েছেন তার স্ত্রী ইতি বর্মন (৩৫ )। বুধবার (১৭ ডিসেম্বর) সকাল সাড়ে ৯টায় বীরগঞ্জ উপজেলার বীরগঞ্জ-পীরগঞ্জ সড়কে সুজালপুর ইউনিয়নের কোমরপুর বটতলা মোড় সংলগ্ন এলাকায় এ দুর্ঘটনা ঘটে। তারিনী বর্মন উপজেলার ভোগনগর ইউনিয়নের রুহিলা গ্রামের জিতেন্দ্র বর্মনের ছেলে। স্থানীয়রা জানান, সকালে নিজবাড়ী থেকে মোটরসাইকেলযোগে স্বামী-স্ত্রী উপজেলা সদরে যাচ্ছিলেন। পথে কোমরপুর বটতলা মোড় সংলগ্ন এলাকায় একটি বিপরীতগামী ট্রাক্টরের সঙ্গে মুখোমুখি সংঘর্ষ হলে ঘটনাস্থলেই তারিনী বর্মন নিহত হন। এ সময় তার সঙ্গে থাকা স্ত্রী ইতি বর্মন গুরুতর আহত হলে তাকে উদ্ধার করে উপজেলা স্বাস্থ্য কমপ্লেক্সে ভর্তি করা হয়।  উপজেলা স্বাস্থ্য ও পরিবার পরিকল্পনা কর্মকর্তা ডা. আফরোজ সুলতানা জানান, আহত ইতি বর্মনের অবস্থা আশংকাজনক হওয়ায় উন্নত চিকিৎসার জন্য দিনাজপুর মেডিকেল কলেজ হাসপাতালে পাঠানো হয়েছে। বীরগঞ্জ থানার ওসি মো. সাইফুল ইসলাম দুর্ঘনায় হতাহতের ঘটনা নিশ্চিত করেছেন।",
    "date": null,
    "crawled_at": "2025-12-17 20:41:10"
}