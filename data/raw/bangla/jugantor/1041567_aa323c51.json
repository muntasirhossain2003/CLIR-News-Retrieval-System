{
    "url": "https://www.jugantor.com/country-news/1041567",
    "language": "bangla",
    "source": "jugantor",
    "title": "জামায়াতপন্থিদের নিয়ে ভিসির বিজয় উদযাপন, বিএনপিপন্থিদের নিয়ে প্রো-ভিসির প্রতিবাদ",
    "body": "পটুয়াখালী বিজ্ঞান ও প্রযুক্তি বিশ্ববিদ্যালয়ের উপাচার্য (ভিসি) অধ্যাপক ড. কাজী রফিকুল ইসলামের বিরুদ্ধে জামায়াত-শিবিরপন্থিদের নিয়ে বিজয় দিবস উদযাপনের অভিযোগ উঠেছেন। এই অভিযোগে অনুষ্ঠান বয়কটসহ বিক্ষোভ প্রদর্শন করে প্রতিবাদ জানিয়েছে উপ-উপাচার্য অধ্যাপক ড. এসএম হেমায়েত জাহানের নেতৃত্বে বিএনপিপন্থি শিক্ষক-শিক্ষার্থী ও কর্মকর্তা-কর্মচারীরা। পরবর্তীতে আলাদাভাবে তারা বিজয় দিবস উদযাপন করেন। মঙ্গলবার সকাল ১০টায় উপাচার্য অধ্যাপক ড. কাজী রফিকুল ইসলাম প্রশাসনিক ভবনের সামনে ট্রেজারার অধ্যাপক আব্দুল লতিফসহ জামাত-শিবিরপন্থি শিক্ষক-শিক্ষার্থী ও কর্মকর্তা-কর্মচারীদের সঙ্গে নিয়ে নিয়ে জাতীয় পতাকা উত্তোলন করে পুষ্পস্তবক অর্পণের জন্য শহীদ মিনারের উদ্দেশে রওনা দিলে ক্যাম্পাসের হেলথ কেয়ার সংলগ্ন স্থানে তাদের লক্ষ্য করে নানা স্লোগান দেন বিএনপি-ছাত্রদলপন্থি শিক্ষক-শিক্ষার্থী ও কর্মকর্তা-কর্মচারীরা। এ সময় উপচার্যসহ জামায়াত-শিবিরপন্থি শিক্ষক-শিক্ষার্থীদের উদ্দেশ্য করে বিএনপিপন্থিরা স্লোগানে স্লোগানে বলেন, ‘রাজাকারের আস্তানা, এই ক্যাম্পাসে হবে না’; ‘রাজাকারের আস্তানা ভেঙ্গে দাও, গুড়িয়ে দাও।’ পরে সকাল সাড়ে ১০টায় উপ-উপচার্য অধ্যাপক ড. এসএম হেমায়েত জাহান ও বিএনপিপন্থি শিক্ষকদের সংগঠন ইউট্যাবের পবিপ্রবির সভাপতি ও বরিশাল বিশ্ববিদ্যালয়ের সাবেক ট্রেজারার অধ্যাপক ড. মামুন অর রশিদের নেতৃত্বে একটি বিজয় র‌্যালি বের হয়। সেখানেও রাজাকারবিরোধী নানা স্লোগান দেওয়া হয়। এ বিষয়ে উপ-উপাচার্য অধ্যাপক ড.এসএম হেমায়েত জাহান যুগান্তরকে বলেন, বিজয়ের মতো মহান দিবসকে উপাচার্য একাত্তরের পরাজিত শক্তিকে নিয়ে উদযাপন করবে- এটা সহ্য করা যায় না। এছাড়া অনেকদিন পর্যন্তই তাকে সতর্ক করা হয়েছে। অভিযোগের বিষয়ে পবিপ্রবির উপাচার্য অধ্যাপক ড. কাজী রফিকুল ইসলাম বলেন, এটা জাতীয় প্রোগ্রাম। আমরা সবাইকে দাওয়াত দিয়েছি।",
    "date": null,
    "crawled_at": "2025-12-17 20:45:42"
}