{
    "url": "https://www.jugantor.com/tech/1039507",
    "language": "bangla",
    "source": "jugantor",
    "title": "১ মাসে ৩০ বিলিয়ন আয় করে বিশ্বের সেরা ধনীর তালিকায় তিনি",
    "body": "গুগলের সহ-প্রতিষ্ঠাতা ল্যারি পেজ প্রথমবারের মতো বিশ্বের দ্বিতীয় শীর্ষ ধনীর তালিকায় উঠে এসেছেন। তিনি ওরাকলের ল্যারি এলিসনকে পেছনে ফেলেছেন। ফোর্বসের তথ্য অনুযায়ী, ডিসেম্বরের ১ তারিখে পেজের সম্পদের পরিমাণ ২৬২ বিলিয়ন ডলার। এক মাস আগের তুলনায় তার সম্পদ বেড়েছে ৩০ বিলিয়ন ডলার। অ্যালফাবেটের এআইয়ের দ্রুত অগ্রগতি তার সম্পদ বৃদ্ধির বড় কারণ। বাজারে ওঠানামা চললেও ধনীদের তালিকার শীর্ষে এবারও প্রযুক্তি খাতের প্রভাব স্পষ্ট। শীর্ষ দশের ৯ জনই প্রযুক্তি খাতের মানুষ। ৫২ বছর বয়সী পেজ অনেক দিন ধরেই বড় কোনও জনসভায় কথা বলেন না। তিনি সেনেটের শুনানিতেও উপস্থিত ছিলেন না। ২০১৪ সালের টেড টকের পর থেকে তিনি কোনও প্রকাশ্য বক্তৃতা দেননি। অন্যদিকে মার্ক জুকারবার্গের মতো সহকর্মীরা নিয়মিত আলোচনায় থাকেন। পেজ অ্যালফাবেটের দৈনন্দিন কাজ থেকেও সরে এসেছেন। তিনি এখন উড়ন্ত ট্যাক্সি ‘কিটি হক’-এর মতো ভবিষ্যৎ প্রকল্পে বিনিয়োগ করছেন। এদিকে ইলন মাস্ক এখনও বিশ্বের শীর্ষ ধনী। ফোর্বসের হিসেবে তার সম্পদ ৪৮৩ বিলিয়ন ডলার। টেসলার ক্ষতিপূরণ প্যাকেজ নিয়ে বিতর্ক এবং এক্সএআই–এর সম্ভাব্য মূল্যায়ন সত্ত্বেও তিনি শীর্ষস্থান ধরে রেখেছেন। মাস্ক বলেন, ‘টেসলা, স্পেসএক্স এবং এক্সএআই আমার দীর্ঘদিনের পরিকল্পনা। সব ক্ষেত্রেই আমি আরও এগোতে চাই।’ বিশ্বের শীর্ষ ১০ ধনীর সবাই পুরুষ। সবার সম্পদই ১৫২ বিলিয়ন ডলারের বেশি। আগের মাসের তুলনায় কম হলেও তাদের মোট সম্পদ ২.৪ ট্রিলিয়ন ডলারই আছে। ২০২৪ সালের অক্টোবরে বিল গেটস শীর্ষ ১০ থেকে ছিটকে যান। নতুন তথ্য বিশ্লেষণ করে ফোর্বস তার সম্পদ উল্লেখযোগ্যভাবে কম দেখায়। শেয়ারবাজারের দামে ওঠানামার কারণে এই হিসাব প্রতিদিনই পরিবর্তিত হয়।",
    "date": null,
    "crawled_at": "2025-12-17 21:15:29"
}