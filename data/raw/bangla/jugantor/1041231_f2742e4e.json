{
    "url": "https://www.jugantor.com/country-news/1041231",
    "language": "bangla",
    "source": "jugantor",
    "title": "বেনাপোল দিয়ে তিন মাস পর পেঁয়াজ আমদানি",
    "body": "দীর্ঘ প্রায় তিন মাসের বিরতির পর অবশেষে বেনাপোল স্থলবন্দর দিয়ে ভারত থেকে পেঁয়াজ আমদানি শুরু হয়েছে। ভারতের পেট্রাপোল বন্দর হয়ে প্রথম দফায় পেঁয়াজের একটি চালান বাংলাদেশে প্রবেশ করায় বাজারে স্বস্তির আভাস দেখা দিয়েছে। সোমবার (১৫ ডিসেম্বর) দুপুর ২টার দিকে মেসার্স এইচকেএ এন্টারপ্রাইজ, সাতক্ষীরা এবং মেসার্স সাবাহ এন্টারপ্রাইজ, যশোরের আমদানিকৃত পেঁয়াজের তিনটি ট্রাক বেনাপোল বন্দরে পৌঁছে। এসব ট্রাকে মোট ৯০ মেট্রিক টন পেঁয়াজ রয়েছে। বিষয়টি নিশ্চিত করেন পেঁয়াজ ছাড়করণকারী প্রতিষ্ঠান রয়েল এন্টারপ্রাইজের মালিক রফিকুল ইসলাম রয়েল। তিনি জানান, এর আগে গত সেপ্টেম্বর মাসে মাত্র ৬০ মেট্রিক টন পেঁয়াজ আমদানি হয়েছিল। আমদানির খবরে স্থানীয় বাজারে এরই মধ্যে দাম কমতে শুরু করেছে। সোমবার সকালে বেনাপোল কাঁচাবাজার ঘুরে দেখা যায়, দেশি মুড়িকাটা পেঁয়াজ কেজিপ্রতি ৫ টাকা কমে ১০৫ টাকা এবং দেশি শুকনো পেঁয়াজ কেজিপ্রতি ১০ টাকা কমে ১২০ টাকা দরে বিক্রি হচ্ছে। ব্যবসায়ীরা জানান, ভারত থেকে আমদানি শুরু হওয়ার খবরে মোকাম পর্যায়ে দাম কমে যাওয়ায় এর প্রভাব পড়েছে খুচরা বাজারেও। বেনাপোল উদ্ভিদ সংগনিরোধ কেন্দ্রের উপসহকারী কর্মকর্তা শ্যামল কুমার নাথ বলেন, বাণিজ্য মন্ত্রণালয়ের অনুমতিতে সীমিত পরিসরে পেঁয়াজ আমদানি শুরু হয়েছে। প্রতি দিন সারা দেশ থেকে ২০০ জন আমদানিকারককে আইপি (ইমপোর্ট পারমিট) দেওয়া হচ্ছে এবং একজন আমদানিকারক ৩০ থেকে ৬০ মেট্রিক টন পর্যন্ত পেঁয়াজ আমদানি করতে পারবেন। তিনি আরও বলেন, আইপি উন্মুক্ত করা হলে বাজারে সরবরাহ বাড়বে এবং দাম আরও কমে আসবে। বেনাপোল বন্দরের পরিচালক শামীম হোসেন জানান, সোমবার ভারত থেকে তিনটি ট্রাকে ৯০ মেট্রিক টন পেঁয়াজ বন্দরে প্রবেশ করেছে। আরও কয়েকটি পেঁয়াজবোঝাই ট্রাক পেট্রাপোল বন্দরে অবস্থান করছে, সেগুলো পর্যায়ক্রমে বাংলাদেশে প্রবেশ করবে। পেঁয়াজের চালান দ্রুত খালাসে বন্দরের পক্ষ থেকে প্রয়োজনীয় সব ব্যবস্থা নেওয়া হয়েছে বলেও জানান তিনি।",
    "date": null,
    "crawled_at": "2025-12-17 20:53:03"
}