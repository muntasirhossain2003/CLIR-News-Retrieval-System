{
    "url": "https://www.jugantor.com/country-news/1041573",
    "language": "bangla",
    "source": "jugantor",
    "title": "দিনে দুপুরে দুই সন্তানের জননীকে গলা কেটে হত্যাচেষ্টা",
    "body": "ঝিনাইদহের কালীগঞ্জে কুলসুম বেগম (৩০) নামে দুই সন্তানের জননীকে গলা কেটে হত্যাচেষ্টা করেছেন তার প্রাক্তন স্বামী হানিফ আলী। মঙ্গলবার দুপুর ২টার দিকে শহরের আড়পাড়া এলাকার নদীপাড়ায় এ ঘটনা ঘটে। আহত কুলসুমের আশা খাতুন (৭) ও হালিমা (২) নামে দুটি কন্যা সন্তান রয়েছে। স্থানীয়রা জানায়, হানিফ আলী নেশাগ্রস্থ হওয়ায় কুলসুম পরের বাড়িতে কাজ করেন। সেখান থেকে যা আয় করে সেটি দিয়েই সংসার চালান। এদিকে নেশার টাকা না পেয়ে প্রায়ই কুলসুমকে মারধর করতেন। উপায় না পেয়ে দুই সপ্তাহ আগে হানিফ আলীকে ডিভোর্স দেন কুলসুম। দুই মেয়েকে নিয়ে আড়পাড়ার নদীপাড়া এলাকায় ভাড়াবাড়িতে বসবাস করেন কুলসুম। মঙ্গলবার দুপুরে কুলসুমের ভাড়াবাড়িতে এসে ধারালো ক্ষুর দিয়ে তার গলা কেটে হত্যাচেষ্টা করে। এ সময় স্থানীয়রা এসে তাকে উদ্ধার করে কালীগঞ্জ উপজেলা স্বাস্থ্য কমপ্লেক্সে নিয়ে যায়। পরে অভিযুক্ত হানিফ আলীকে আটক করে পুলিশে খবর দেয়। কালীগঞ্জ উপজেলা স্বাস্থ্য কমপ্লেক্সের জরুরি বিভাগের চিকিৎসক ডা. খালিদ হাসান বলেন, তার গলার মাংসের উপরিভাগ কেটে গেছে। প্রাথমিক চিকিৎসা দিয়ে তাকে যশোরে রেফার্ড করা হয়েছে। কালীগঞ্জ থানার ওসি মো. জেল্লাল হোসেন বলেন, খবর পেয়ে পুলিশ গিয়ে অভিযুক্ত হানিফ আলীকে আটক করে থানায় নিয়ে আসে। পরবর্তী আইনানুগ ব্যবস্থা প্রক্রিয়াধীন।",
    "date": null,
    "crawled_at": "2025-12-17 20:43:33"
}