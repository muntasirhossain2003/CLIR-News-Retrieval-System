{
    "url": "https://www.jugantor.com/country-news/1040856",
    "language": "bangla",
    "source": "jugantor",
    "title": "এখন মুক্তিযুদ্ধের চেতনাকে ধারণ করে এগিয়ে যাওয়ার সময়: বিভাগীয় কমিশনার",
    "body": "শহীদ বুদ্ধিজীবী দিবস উপলক্ষে রংপুরের বিভাগীয় কমিশনার মো. শহীদুল ইসলাম এনডিসি বলেছেন, ১৯৭১ সালের আজকের এই দিনে পাকিস্তানি বাহিনী মেধাশূন্য করতে এ হত্যাকাণ্ড চালিয়েছিল, কিন্তু বাংলাদেশ থেকে তারা মেধাশূন্য করতে পারেনি। আমরা ১৬ ডিসেম্বর বিজয় অর্জন করেছি। এখন মুক্তিযুদ্ধের চেতনাকে ধারণ করে আমাদের এগিয়ে যাওয়ার সময়। রোববার ১৪ ডিসেম্বর শহীদ বুদ্ধিজীবী দিবসের আলোচনা সভায় তিনি সব শহীদদের প্রতি বিনম্র শ্রদ্ধা জানিয়ে এসব কথা বলেন। তার আগে দিনের প্রথম প্রহরে টাউন হল চত্বরে বধ্যভূমিতে পুষ্পস্তবক অর্পণ করা হয় জেলা ও বিভাগীয় প্রশাসনের পক্ষ থেকে। এ সময় পুলিশ, র‌্যাব, বিজিবি, সিটি করপোরেশনসহ প্রশাসনের বিভিন্ন বিভাগের পক্ষ থেকে কর্মকর্তা-কর্মচারীরা পুষ্পস্তবক অর্পণ করেন সেখানে। রোববার রংপুর শিল্পকলা একাডেমি মিলনায়তনে রংপুর জেলা প্রশাসনের আয়োজনে শহীদ বুদ্ধিজীবী দিবস উপলক্ষে আলোচনা সভায় প্রধান অতিথি হিসেবে তিনি উপস্থিত ছিলেন। অনুষ্ঠানে রংপুর জেলা প্রশাসক মোহা. এনামুল আহসানের সভাপতিত্বে বিশেষ অতিথি ছিলেন- পুলিশের রংপুর রেঞ্জ ডিআইজি মো. আমিনুল ইসলাম, রংপুর মেট্রোপলিটন পুলিশ কমিশনার মো. মজিদ আলী, রংপুর সিটি করপোরেশনের প্রশাসক মো. আশরাফুল ইসলাম, পুলিশ সুপার মারফাত হোসেন। এ সময় বক্তারা বলেন- আগামী প্রজন্মকে মুক্তিযুদ্ধের চেতনাকে ধারণ করে সব শহীদদের আত্মত্যাগের বিনিময়ে যে বাংলাদেশ আমরা পেয়েছি তার সঠিক দায়িত্ব নিতে হবে। অনুষ্ঠানে রংপুরের সুধীজন ও ছাত্রছাত্রীরা উপস্থিত ছিলেন। এর আগে সকালে শহীদ বুদ্ধিজীবী স্মৃতিসৌধে পুষ্পমাল্য অর্পণ করা হয় ও বাদ যোহর সব মসজিদে বিশেষ মোনাজাত পাশাপাশি মন্দির-গির্জা-প্যাগোডা ও অন্যান্য উপাসনালয়ে সুবিধাজনক সময়ে প্রার্থনা করা হয়।",
    "date": null,
    "crawled_at": "2025-12-17 20:57:32"
}