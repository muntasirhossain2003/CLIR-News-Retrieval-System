{
    "url": "https://www.jugantor.com/capital/1041832",
    "language": "bangla",
    "source": "jugantor",
    "title": "মানিক মিয়া এভিনিউয়ে বিএনসিসির বর্ণাঢ্য বিজয় র‍্যালি",
    "body": "প্রতি বছরের ন্যায় এবারো বাংলাদেশ ন্যাশনাল ক্যাডেট কোর (বিএনসিসি)-এর উদ্যোগে যথাযোগ্য মর্যাদায় মহান বিজয় দিবস উদযাপিত হয়েছে। দেশের ৫৫তম মহান বিজয় দিবস আরও মহিমান্বিত ও আকর্ষণীয় করতে পরিচালক ব্রিগেডিয়ার জেনারেল আবু সঈদ আল মসউদের দিক নির্দেশনায় দেশের ৬৪টি জেলায় এবং বিভিন্ন উপজেলায় বিএনসিসির বাদক দল এবং ক্যাডেটদের সমন্বয়ে র‍্যালির আয়োজন করা হয়। এরই অংশ হিসেবে মঙ্গলবার (১৬ ডিসেম্বর) দুপুর ১টা ৩০ মিনিটে রাজধানীর জাতীয় সংসদের সামনে ঐতিহাসিক মানিক মিয়া এভিনিউয়ে রমনা রেজিমেন্টের তত্ত্বাবধানে সহস্রাধিক ক্যাডেটের সমন্বয়ে মানিক মিয়া এভিনিউ, খামারবাড়ি এবং তৎসংলগ্ন এলাকা প্রদক্ষিণ করে পুনরায় জাতীয় সংসদের দক্ষিণ প্লাজায় এসে শেষ হয়। বিজয় র‍্যালিতে রমনা রেজিমেন্টের কমান্ডার, সকল সামরিক অফিসার, বিএনসিসিও, পিইও এবং টিইও অংশ নেন।  এছাড়াও সকালে তেজগাঁও পুরাতন বিমান বন্দরে সশস্ত্র বাহিনী কর্তৃক ফ্লাই পাস্ট, প্যারাজাম্প এবং বাদ্য পরিবেশনের রাষ্ট্রীয় অনুষ্ঠানেও ৭০০ জন ক্যাডেট অংশগ্রহণ করে। অন্যদিকে ঢাকা জেলা প্রশাসক কর্তৃক আয়োজিত বর্ণাঢ্য শোভাযাত্রায় বাদ্য পরিবেশন উপলক্ষে একটি ব্যান্ড দল ঢাকা রেসিডেনসিয়াল মডেল কলেজ প্যারেড গ্রাউন্ডে অংশগ্রহণ করে।",
    "date": null,
    "crawled_at": "2025-12-17 20:46:26"
}