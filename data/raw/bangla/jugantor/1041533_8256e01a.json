{
    "url": "https://www.jugantor.com/country-news/1041533",
    "language": "bangla",
    "source": "jugantor",
    "title": "হালদায় ভাসছিল এক মণ ওজনের বিপন্ন প্রজাতির ডলফিন",
    "body": "দেশের অন্যতম মিঠা পানির মৎস্য প্রজনন ক্ষেত্র চট্টগ্রামের হালদা নদী থেকে ইন্টারন্যাশনাল ইউনিয়ন ফর কনজারভেশন অব নেচারের (আইইউসিএন) লাল তালিকাভুক্ত (অতি বিপন্ন প্রজাতি) এক মণ ওজনের একটি মৃত ডলফিন উদ্ধার করা হয়েছে। মঙ্গলবার (১৬ ডিসেম্বর) দুপুর পৌনে ১২টার দিকে হাটহাজারী উপজেলার উত্তর মাদার্শা ইউনিয়নের বাড়িঘোনা এলাকায় নদীতে জোয়ারের সময় ভাসমান ডলফিনটি উদ্ধার করা হয়। উদ্ধারকারীদের সঙ্গে কথা বলে জানা গেছে, ডলফিনটির ওজন প্রায় ৪০ কেজি, দৈর্ঘ্য প্রায় সাড়ে ৩ ফুট। এর আগে সর্বশেষ গত ২৫ আগস্ট নদীর হাটহাজারীর মদুনাঘাট কাটাখালী খাল অংশে আরেকটি মৃত ডলফিন উদ্ধার করা হয়। এ নিয়ে হালদা নদী থেকে গত ফেব্রুয়ারি থেকে ৯ মাসে মোট ৪টি মৃত ডলফিন উদ্ধার করা হয়েছে বলে নিশ্চিত করেছে চট্টগ্রাম বিশ্ববিদ্যালয় (চবি) হালদা রিসার্চ অ্যান্ড ল্যাবরেটরি সেন্টার। হালদা অস্থায়ী নৌপুলিশ ফাঁড়ির ইনচার্জ উপ-পরিদর্শক (এসআই) মুহাম্মদ রমজান আলী বলেন, উদ্ধার ডলফিনটি কয়েক দিন আগে মারা গেছে। এটির শরীরে পচন ধরেছে। শরীরের চামড়া ফুলে উঠেছে। শরীরে আঘাতের তেমন কোনো চিহ্ন পাওয়া যায়নি, তবে সুরতহাল ও ময়নাতদন্তের পর এটির মৃত্যুর কারণ সম্পর্কে জানা যাবে। এ ব্যাপারে চবি হালদা রিসার্চ ল্যাবরেটরির সমন্বয়কারী ও বেসরকারি বিজিসি ট্রাস্ট বিশ্ববিদ্যালয়ের উপাচার্য অধ্যাপক ড. মনজুরুল কিবরিয়া বলেন, নৌপুলিশ ডলফিনটি উদ্ধার করে। হালদা নদী গবেষণাগারের কর্মীরা ডলফিনটির সুরতহাল ও ময়নাতদন্ত করে এটির মৃত্যুর কারণ নিশ্চিত করবে। প্রসঙ্গত, ইন্টারন্যাশনাল ইউনিয়ন ফর কনজারভেশন অব নেচারের (আইইউসিএন) লাল তালিকাভুক্ত (অতি বিপন্ন প্রজাতি) হালদার ডলফিন। বিশ্বের বিভিন্ন নদীতে এই প্রজাতির ডলফিন আছে মাত্র ১ হাজার ১০০টি। এরমধ্যে শুধু হালদাতেই ছিল ১৭০টি। ২০১৭ সালের সেপ্টেম্বর থেকে এ পর্যন্ত হালদায় ৪৭টি ডলফিন মারা যাওয়ার ঘটনা খুবই উদ্বেগজনক বলে মনে করছেন নদী ও প্রাণী বিশেষজ্ঞরা।",
    "date": null,
    "crawled_at": "2025-12-17 20:44:50"
}