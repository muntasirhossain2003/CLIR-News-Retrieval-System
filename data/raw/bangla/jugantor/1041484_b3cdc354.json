{
    "url": "https://www.jugantor.com/country-news/1041484",
    "language": "bangla",
    "source": "jugantor",
    "title": "দক্ষিণখানে প্রকাশ্যে যুবলীগ নেতাকে কুপিয়ে হত্যা",
    "body": "রাজধানীর দক্ষিণখানে প্রকাশ্য জনসমাগমের মধ্যে স্থানীয় যুবলীগের এক নেতাকে কুপিয়ে হত্যা করা হয়েছে। সোমবার রাত পৌনে ৯টার দিকে দক্ষিণখান থানাধীন নদ্দাপাড়ার তালতলা মোড় এলাকায় এ ঘটনা ঘটে। নিহত শাহজাহান শেখ (৪৬) উত্তরা আশকোনা এলাকার বাসিন্দা। তিনি হাফিজ উদ্দীনের ছেলে। পুলিশ জানায়, শাহজাহান ডিস ও ইন্টারনেটের ব্যবসার সঙ্গে যুক্ত ছিলেন। পাশাপাশি জমি ও গাড়ি কেনা-বেচার ব্যবসাও করতেন। স্থানীয়ভাবে তিনি ‘ডিলার শাহজাহান’ নামে পরিচিত ছিলেন। রাজনৈতিকভাবে তিনি যুবলীগে সক্রিয় ছিলেন এবং বিমানবন্দর থানা যুবলীগের সভাপতি হওয়ার দৌড়ে ছিলেন। এছাড়া তিনি আশকোনা থানা কমিউনিটি পুলিশের সভাপতির দায়িত্বও পালন করছিলেন। দক্ষিণখান থানার ওসি শরীফুল ইসলাম জানান, ধারালো অস্ত্র দিয়ে কুপিয়ে শাহজাহানকে হত্যা করা হয়েছে। ঘটনার পরপরই পুলিশ ঘটনাস্থল পরিদর্শন করে এবং আশপাশের সিসিটিভি ফুটেজ সংগ্রহ করেছে। ফুটেজ পর্যালোচনা করে অন্যান্য আলামত মিলিয়ে তদন্ত এগিয়ে নেওয়া হচ্ছে বলে জানান তিনি। প্রত্যক্ষদর্শীদের বরাতে স্থানীয়রা জানান, সাত-আটজন তরুণ শাহজাহানকে ধাওয়া করে তালতলা মোড় এলাকায় নিয়ে এসে জনসমাগমের মধ্যেই রামদা দিয়ে কুপিয়ে হত্যা করে। ঘটনার সময় এলাকায় আতঙ্ক ছড়িয়ে পড়ে। এ ঘটনায় জড়িতদের শনাক্ত ও গ্রেফতারে পুলিশের অভিযান চলছে। হত্যাকাণ্ডের পেছনের কারণ উদঘাটনে তদন্ত অব্যাহত রয়েছে বলে জানিয়েছে পুলিশ।",
    "date": null,
    "crawled_at": "2025-12-17 20:48:46"
}