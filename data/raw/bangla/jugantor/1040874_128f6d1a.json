{
    "url": "https://www.jugantor.com/country-news/1040874",
    "language": "bangla",
    "source": "jugantor",
    "title": "১৬ বছর রাতে ঘুমাননি মির্জা ফখরুল: রাহাত আরা বেগম",
    "body": "ঐতিহ্যগত বাঙালি সংস্কৃতি ও সামাজিক মূল্যবোধের প্রতি সম্মান জানিয়ে রাহাত আরা বেগম স্বামীর (বিএনপির মহাসচিব মির্জা ফখরুল ইসলাম আলমগীর) নাম সরাসরি উচ্চারণ না করে তার দীর্ঘ রাজনৈতিক জীবনের ত্যাগ ও কষ্টের কথা তুলে ধরেছেন। তিনি বলেন, উনি কিন্তু ৩৭ বছর ধরে রাজনীতি করছেন। ৩৭ বছরের মধ্যে ১৬ বছর তিনি কিন্তু রাতে ঘুমাননি। ভালোমতো খাবারও খাননি। জেলে থেকেছেন। আবেগাপ্লুত কণ্ঠে তিনি জানান, মির্জা ফখরুল ইসলাম আলমগীর এ পর্যন্ত ১১ বার জেল খেটেছেন। এর মধ্যে একবার টানা সাত মাস এবং বাকিবার তিন মাস, দুই মাস ও এক মাস করে জেলে ছিলেন। উপস্থিত জনতার উদ্দেশে তিনি প্রশ্ন করেন, আপনারা তার (মির্জা ফখরুল) পাশে আছেন তো? তিনি এতটাই কষ্ট করেছেন, তাকে আপনারা একটু শান্তি দিয়েন! রোববার বিকালে ঠাকুরগাঁও সদর উপজেলার গড়েয়া শিমুলডাঙ্গী স্কুল মাঠে জাতীয়তাবাদী মহিলা দল আয়োজিত এক উঠান বৈঠকে তিনি এসব কথা বলেন। বিএনপির ভারপ্রাপ্ত চেয়ারম্যান তারেক রহমান আগামী ২৫ ডিসেম্বর বেলা ১১টায় ঢাকার শাহজালাল আন্তর্জাতিক বিমানবন্দরে ফিরবেন বলে আশাবাদ ব্যক্ত করেন দলটির মহাসচিব মির্জা ফখরুল ইসলাম আলমগীরের সহধর্মিণী রাহাত আরা বেগম। রাহাত আরা বেগম আরও বলেন, দেশ যখন বিপদের মধ্য দিয়ে যায়, তখন তার স্বামী দেশের মানুষের জন্য শান্তি পান না। দেশের মানুষের দুরবস্থা দেখে তার মন কাঁদে। বাসায় যখন আমার সঙ্গে তার আলাপ হয়, তখন তিনি বলেন, দেশের লোকজন ভালো নেই। কবে দেশের মানুষ মুক্তি পাবে, তাদের মুখে হাসি ফোটাব, ওদের মুক্তি কবে হবে। এই বলে তিনি কেঁদে দেন। অনুষ্ঠানে উপজেলা বিএনপির সভাপতি আব্দুল হামিদ, গড়েয়া ইউনিয়নের সাবেক চেয়ারম্যান রেজওয়ানুল ইসলাম শাহ, জেলা মহিলা দলের সভাপতি ফোরাতুন নাহার প্যারিস, সাধারণ সম্পাদক নাজমা পারভিনসহ ইউনিয়ন বিএনপি ও এর অঙ্গ-সংগঠনের নেতাকর্মীরা উপস্থিত ছিলেন। এ সমাবেশের পর রাহাত আরা বেগম ঠাকুরগাঁও সদর উপজেলার কুমারপুর উচ্চ বিদ্যালয় মাঠে আয়োজিত আরেকটি সমাবেশে যোগ দেন।",
    "date": null,
    "crawled_at": "2025-12-17 20:57:13"
}