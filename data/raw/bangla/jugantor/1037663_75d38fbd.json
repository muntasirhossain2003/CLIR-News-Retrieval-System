{
    "url": "https://www.jugantor.com/capital/1037663",
    "language": "bangla",
    "source": "jugantor",
    "title": "ছাদ বাগানে পানি দিতে গিয়ে পড়ে প্রাণ গেল বৃদ্ধার",
    "body": "রাজধানীর হাজারীবাগে ছাদ বাগানে পানি দিতে গিয়ে তৃতীয় তলা থেকে পড়ে হাওয়া নুর বেগম (৯০) নামে এক বৃদ্ধার মৃত্যু হয়েছে। শনিবার (৬ ডিসেম্বর) বিকাল পৌনে ৪টার দিকে হাজারীবাগ ৭৬ নাম্বার বটতলায় এ দুর্ঘটনা ঘটে। গুরুতর আহত অবস্থায় তাকে দ্রুত ঢাকা মেডিকেল কলেজ (ঢামেক) হাসপাতালে নেওয়া হলে জরুরি বিভাগের চিকিৎসক তাকে মৃত ঘোষণা করেন। হাওয়া নুর বেগম হাজারীবাগ ৭৬ নাম্বার বটতলা এলাকার স্থায়ী বাসিন্দা জমসের হোসেনের স্ত্রী। তার একমাত্র ছেলে আনোয়ার হোসেন বলেন, আমার মা ফুল গাছ খুব ভালোবাসতেন। আমাদের বাড়ির তৃতীয় তলায় ছাদের ওপর তিনি একটি গাছের বাগান করেছিলেন। প্রতিদিনের মতো শনিবার বিকালে গাছে পানি দিতে গিয়েছিলেন। কিন্তু আমাদের ছাদের রেলিং ছিল না। পানি দেওয়ার সময় অসাবধানতাবশত তিনি নিচে পড়ে গুরুতর আহত হন। আমরা জানতে পেরে দ্রুত তাকে ঢাকা মেডিকেলে নিয়ে যাই। চিকিৎসক জানান, মা আর বেঁচে নেই। ঢামেক হাসপাতালের পুলিশ ক্যাম্পের পরিদর্শক মো. ফারুক চিকিৎসকের বরাত দিয়ে বৃদ্ধার মৃত্যুর বিষয়টি নিশ্চিত করেছেন। তিনি বলেন, লাশ হাসপাতালের মর্গে রাখা হয়েছে এবং বিষয়টি হাজারীবাগ থানা পুলিশকে জানানো হয়েছে।",
    "date": null,
    "crawled_at": "2025-12-16 18:30:36"
}