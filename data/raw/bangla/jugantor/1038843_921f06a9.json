{
    "url": "https://www.jugantor.com/national/1038843",
    "language": "bangla",
    "source": "jugantor",
    "title": "হঠাৎ এজলাস ত্যাগ করলেন ট্রাইব্যুনাল-১ এর চেয়ারম্যান",
    "body": "শারীরিক অসুস্থতা অনুভব করায় আন্তর্জাতিক অপরাধ ট্রাইব্যুনাল-১ এর চেয়ারম্যান বিচারপতি মো. গোলাম মর্তূজা মজুমদার হঠাৎ এজলাস ত্যাগ করেছেন। মঙ্গলবার (৯ ডিসেম্বর) দুপুর ১২টার দিকে চলমান বিচারিক কার্যক্রমের মাঝেই তিনি এজলাস ত্যাগ করেন। পরে ট্রাইব্যুনাল থেকে জানানো হয়, হঠাৎ অসুস্থতা অনুভব করায় বিচারককে বিশ্রামে নেওয়া হয়। তাই পরবর্তী কার্যক্রমের বিষয়ে পরে সিদ্ধান্ত জানানো হবে। এদিকে আওয়ামী লীগের দীর্ঘ শাসনামলে জেআইসি সেল বা আয়নাঘরে গুম-নির্যাতনের ঘটনায় মানবতাবিরোধী অপরাধের মামলায় শেখ হাসিনা ও তিন সেনা কর্মকর্তাসহ ১৩ জনের মামলায় শুনানি শুরু করেছেন আসামিপক্ষের আইনজীবীরা। তিন সেনা কর্মকর্তা হলেন- ডিজিএফআইয়ের সাবেক পরিচালক মেজর জেনারেল শেখ মো. সরওয়ার হোসেন, ব্রিগেডিয়ার জেনারেল মো. মাহবুবুর রহমান সিদ্দিকী ও ব্রিগেডিয়ার জেনারেল আহমেদ তানভির মাজহার সিদ্দিকী। শেখ হাসিনাসহ পলাতক অন্য আসামিরা হলেন- শেখ হাসিনার প্রতিরক্ষা বিষয়ক সাবেক উপদেষ্টা মেজর জেনারেল (অব.) তারিক আহমেদ সিদ্দিক, ডিজিএফআইয়ের সাবেক মহাপরিচালক (ডিজি) লে. জেনারেল (অব.) মোহাম্মদ আকবর হোসেন, সাবেক ডিজি মেজর জেনারেল (অব.) সাইফুল আবেদিন, লে. জেনারেল (অব.) মো. সাইফুল আলম, সাবেক ডিজি লে. জেনারেল তাবরেজ শামস চৌধুরী, সাবেক ডিজি মেজর জেনারেল (অব.) হামিদুল হক, মেজর জেনারেল তৌহিদুল ইসলাম, মেজর জেনারেল কবির আহাম্মদ ও লে. কর্নেল (অব.) মখসুরুল হক।",
    "date": null,
    "crawled_at": "2025-12-17 20:47:44"
}