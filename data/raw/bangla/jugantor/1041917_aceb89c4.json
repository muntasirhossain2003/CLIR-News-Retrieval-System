{
    "url": "https://www.jugantor.com/country-news/1041917",
    "language": "bangla",
    "source": "jugantor",
    "title": "বিদেশি মদের চালান জব্দ হলেও কারবারিরা অধরা",
    "body": "সুনামগঞ্জের তাহিরপুরে জনতার হাতে বিদেশি মদের চালান আটক হয়েছে। সোমবার রাতে ওই মাদকের চালান আটক করা হয়। তবে মাদককারবারিদের ধরতে পারেনি পুলিশ। স্থানীয় জনতা মাদককারবারিকে আটক করলেও পরে পালিয়ে যায়। এর সঙ্গে সম্পৃক্ততা থাকায় উপজেলার কদমতলী (মাটিয়াইন) গ্রামের আশিদ আলীর ছেলে হালু মিয়াকে পলাতক আসামি করে থানার ট্যাকেরঘাট অস্থায়ী ক্যাম্পের পুলিশের পক্ষ থেকে একটি মামলা দায়ের করা হয়েছে। এর আগে সোমবার দুপুরে উপজেলার মাটিয়াইন হাওড় তীরবর্তী কদমতলী (মাটিয়াইন) গ্রামের মাদককারবারি হালুর বসতবাড়ির পেছনে হাওড়ের ঝোপের ভেতর থেকে ৩২ বোতল বিদেশি মদসহ হালুকে স্থানীয় জনতা আটক করেন। অভিযোগ উঠেছে, জনতা খবর দেওয়ার পরও থানার ট্যাকেরঘাট অস্থায়ী ক্যাম্পের পুলিশ বিলম্বে আসায় হালু কৌশলে জনতার কবল থেকে পালিয়ে যায়। বুধবার সুনামগঞ্জ জেলা পুলিশের অতিরিক্ত পুলিশ সুপার তাপস রঞ্জন ঘোষ জানান, সোমবার বিকালে বিদেশি মদের চালান জব্দের ঘটনায় হালুকে পলাতক আসামি করে এসআই রিপন উদ্দিন বাদী হয়ে থানায় মামলা করেন।",
    "date": null,
    "crawled_at": "2025-12-17 20:39:24"
}