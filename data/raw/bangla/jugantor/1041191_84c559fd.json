{
    "url": "https://www.jugantor.com/country-news/1041191",
    "language": "bangla",
    "source": "jugantor",
    "title": "দিনদুপুরে দেয়ালে চিকা, কার্যক্রম নিষিদ্ধ সংগঠনের ৩ নেতাকর্মী আটক",
    "body": "চট্টগ্রামের ফটিকছড়িতে প্রকাশ্যে দেয়ালে চিকা লেখার সময় কার্যক্রম নিষিদ্ধ ঘোষিত সংগঠন যুবলীগের ‎তিন নেতাকর্মীকে হাতেনাতে আটক করে পুলিশে দিয়েছে ছাত্রদল, যুবদল, বিএনপি ও বৈষম্যবিরোধী ছাত্র আন্দোলনের নেতাকর্মীরা। এ ঘটনাকে ঘিরে এলাকায় ব্যাপক উত্তেজনা, চাঞ্চল্য ও কৌতূহলের সৃষ্টি হয়েছে। আইনশৃঙ্খলা পরিস্থিতি ও রাজনৈতিক কর্মকাণ্ডের বৈধতা নিয়ে নতুন করে আলোচনার জন্ম দিয়েছে। ‎‎সোমবার (১৫ ডিসেম্বর) বেলা ১১টার দিকে ফটিকছড়ি পৌর এলাকার বিভিন্ন স্থানে প্রকাশ্যে দেয়াল লেখা অবস্থায় তাদের আটক করা হয় বলে নিশ্চিত করেছেন ফটিকছড়ি থানার ভারপ্রাপ্ত কর্মকর্তা (ওসি) মুহাম্মদ সেলিম। ‎‎আটককৃতরা হলেন- ফটিকছড়ি পৌরসভা যুবলীগের সহ-সভাপতি ও ধুরুং এলাকার বাসিন্দা মৃত আবুল হোসেনের পুত্র মো. তারেক হোসেন (৪২), একই এলাকার সাইফুল ইসলামের পুত্র মো. আকরাম হোসেন (২৪), পৌরসভার ৬ নম্বর ওয়ার্ডের বাসিন্দা মৃত মোয়াজ্জল আহম্মদের পুত্র মো. বেলাল উদ্দিন (৫৮)। ‎স্থানীয় সূত্রে জানা যায়, ফটিকছড়ি উপজেলা পরিষদ মসজিদের দেয়াল এবং পৌরসভার আন্ডা মার্কেট এলাকায় দেয়ালে স্লোগান লিখছিলেন। এ সময় ছাত্রদল, যুবদল, বিএনপি ও বৈষম্যবিরোধী নেতাকর্মীরা তাদের দেখতে পেয়ে আটক করে পুলিশে খবর দেন। পরে ফটিকছড়ি থানা পুলিশের একটি দল দ্রুত ঘটনাস্থলে পৌঁছে আটককৃতদের থানা হেফাজতে নিয়ে যায়। ‎‎যুবদল নেতা রাসেল বলেন, প্রশাসনের ভূমিকা নিয়ে প্রশ্ন জাগে কিভাবে দিনদুপুরে এমন কাজ করতে পারে কার্যক্রম নিষিদ্ধ সংগঠনের নেতাকর্মীরা? ভবিষ্যতে এ ধরনের কর্মকাণ্ডে জড়িতদের দ্রুত গ্রেফতার করে আইনের আওতায় আনার জন্য পুলিশ প্রশাসনের প্রতি দাবি জানাই। ‎‎‎ফটিকছড়ি থানার ওসি মো. সেলিম বলেন, অবৈধ দেয়াল লিখন ও জনশৃঙ্খলা বিঘ্নের অভিযোগে আটককৃতদের বিরুদ্ধে আইনগত ব্যবস্থা গ্রহণের প্রক্রিয়া চলমান রয়েছে।",
    "date": null,
    "crawled_at": "2025-12-17 20:53:16"
}