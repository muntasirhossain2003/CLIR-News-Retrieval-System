{
    "url": "https://www.jugantor.com/country-news/1041569",
    "language": "bangla",
    "source": "jugantor",
    "title": "ত্রিমুখী সংঘর্ষে মা ও ছেলে নিহত",
    "body": "সাতক্ষীরা–খুলনা মহাসড়কের ভৈরবনগর এলাকায় ট্রলি, মাহেন্দ্র ও মোটরসাইকেলের ত্রিমুখী সংঘর্ষে মা ও ছেলেসহ দুজন নিহত হয়েছেন। এ ঘটনায় গুরুতর আহত হয়েছেন আরও অন্তত ছয়জন। মঙ্গলবার (১৬ ডিসেম্বর) বেলা সাড়ে ১২টার দিকে পাটকেলঘাটা থানার ভৈরবনগর মোড় এলাকায় এ দুর্ঘটনা ঘটে। নিহতরা হলেন- সাতক্ষীরা সদর উপজেলার শাঁখরা গ্রামের আব্দুস সালামের স্ত্রী শারমিন (৩২) ও তাদের ছেলে মোস্তাকিন (১২)। প্রত্যক্ষদর্শীরা জানান, দুপুরে যাত্রীবাহী একটি মাহেন্দ্র, একটি ট্রলি ও একটি মোটরসাইকেলের মধ্যে ত্রিমুখী সংঘর্ষ হয়। এতে ঘটনাস্থলেই মা ও ছেলে মারা যান এবং আরও কয়েকজন গুরুতর আহত হন। দুর্ঘটনার পর স্থানীয়রা দ্রুত আহতদের উদ্ধার করে নিকটবর্তী হাসপাতালে ভর্তি করেন। পাটকেলঘাটা থানার ওসি লুৎফুল কবীর জানান, এ ঘটনায় প্রয়োজনীয় আইনগত ব্যবস্থা প্রক্রিয়াধীন রয়েছে।",
    "date": null,
    "crawled_at": "2025-12-17 20:44:53"
}