{
    "url": "https://www.jugantor.com/entertainment/1041490",
    "language": "bangla",
    "source": "jugantor",
    "title": "ট্রল ও গালিগালাজের শিকার হয়ে যা বললেন শুভশ্রী",
    "body": "কলকাতা যুবভারতী স্টেডিয়ামে লিওনেল মেসিকে না দেখতে পাওয়ার জন্য ফুটবলপ্রেমীদের মধ্যে যে ক্ষোভ তৈরি হয়েছিল, সেটির মাত্রা আরও বাড়িয়ে দেয় টালিউড অভিনেত্রী শুভশ্রী গঙ্গোপাধ্যায়ের একটি ছবি। সোশ্যাল মিডিয়ায় ছবিটি প্রকাশ পাওয়ার পর বিতর্ক সৃষ্টি হয়। মেসি যে হোটেলে ছিলেন, সেখানে গিয়ে শুভশ্রী তার সঙ্গে ছবি তোলেন এবং তা দ্রুত ভাইরাল হয়ে ওঠে। এতে তাকে তীব্র সমালোচনার সম্মুখীন হতে হয়। এ বিষয়ে সোশ্যাল মিডিয়ায় ভিডিও বার্তা দিয়ে শুভশ্রী এই বিতর্কের জবাব দিয়েছেন। তিনি জানান, ‘G.O.A.T ইভেন্টে আমাকে আমন্ত্রণ জানানো হয়েছিল। বিনোদন জগতের একজন প্রতিনিধি হিসেবে আমি এবং কৌশিক গঙ্গোপাধ্যায়কেও আমন্ত্রণ জানানো হয়।’ শুভশ্রী বলেন, ‘আমন্ত্রণ পেয়ে আমরা মেসির হোটেলে গিয়েছিলাম এবং নির্দিষ্ট সময় মেসির সঙ্গে দেখা করে ছবি তুলি। সেখান থেকে বেরিয়ে আসার সময়, মেসির পিআর টিম আমাদের যুবভারতী স্টেডিয়ামে যাওয়ার জন্য অনুরোধ করেছিল। তারা বলেছিল, এতে তাদের সুবিধা হবে। মাঠে আমাদের জন্য একটি তাঁবু তৈরি করা হয়েছিল, যেখানে আমরা অপেক্ষা করছিলাম।’   তিনি আরও জানান, ‘যে সময় ছবিগুলো পোস্ট করা হয়, নেটওয়ার্ক সমস্যার কারণে তা তৎক্ষণাৎ পোস্ট হয়নি। কারণ, ক্রীড়াঙ্গনে জ্যামার ছিল। মেসি প্রায় সাড়ে ১১টায় মাঠে প্রবেশ করেন এবং তার আগমন নিয়ে যে বিশৃঙ্খলা সৃষ্টি হয়েছিল, আমি তা নিজের চোখে দেখেছি।’ শেষে শুভশ্রী বলেন, ‘প্রযুক্তিগত ত্রুটির কারণে ছবিগুলো দেরিতে পোস্ট হয়, এবং তা তৎক্ষণাৎ ছড়িয়ে পড়ে। এরপর আমাকে নিয়ে ট্রলিং শুরু হয়, আমাকে প্রোপাগান্ডা ও অবজেক্ট বানিয়ে অশ্লীল ভাষায় গালিগালাজ করা হয়। কেউ কি বলতে পারবেন যে, আমার ছবি তোলার কারণে আপনি মেসিকে দেখতে পাননি? আমি কি মাঠের মধ্যে ছিলাম?’",
    "date": null,
    "crawled_at": "2025-12-17 21:13:28"
}