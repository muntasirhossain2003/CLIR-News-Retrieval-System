{
    "url": "https://www.jugantor.com/sports/1041141",
    "language": "bangla",
    "source": "jugantor",
    "title": "শান্তর হুংকারের জবাবটা মাঠেই দিতে চান মিরাজ",
    "body": "মহান বিজয় দিবস উপলক্ষে আগামীকাল মঙ্গলবার কোয়াব আয়োজিত বিশেষ প্রীতি ম্যাচ মাঠে গড়াবে। যেখানে নাজমুল হোসেন শান্তর অদম্য দল মুখোমুখি হবে মেহেদী হাসান মিরাজের অপরাজেয় দলের। তার আগে শান্ত রীতিমতো হুংকার ছেড়ে বলেছেন, মাঠে কোনো ছাড় নয়। বলেছেন, ‘কোনো ছাড়াছাড়ি হবে না, শোয়াই ফেলব একদম।’ জবাবে মিরাজ জানালেন, জবাবটা মাঠেই দিতে চান। তিনি বলেন, ‘যদি খেলার ভেতরে প্রতিদ্বন্দ্বিতা না থাকে তাহলে সেই খেলার কোনো মূল্য হয় না। সো বাবুল স্যার থ্রেট দিয়ে গিয়েছে, শান্ত থ্রেট দিচ্ছে। সো আমরা... যদি ওরা যদি থ্রেট দেয়, আমরাও যদি থ্রেট দিই... সো একটা পক্ষকে তো অবভিয়াসলি সেভ করতে হবে। সো আমরা মাঠে চেষ্টা করব ম্যাচটা জিতে যেন ওদেরকে এই থ্রেটটার জবাবটা দিতে।’ মিরাজের দলের কোচ সোহেল ইসলামও একই সুরে কথা বললেন, ‘আমরা আসলে কথায় বিশ্বাসী না, আমরা মাঠে বিশ্বাসী। আমরা মাঠেই এটার প্রমাণ করব যে কে কাকে শুয়ায়। তো আমরা আসলে সেভাবে রেডি হচ্ছি। তো এটা মাঠের বাইরে কথা চালাচালি হবে এবং আমরা আসলে এগুলা কানে নিচ্ছি না। আমরা আসলে আমাদের মতো রেডি হচ্ছি। আমরা ইনশাল্লাহ মাঠেই এটা প্রমাণ করব।’ এই ম্যাচে অদম্য দলের ম্যানেজারের দায়িত্ব পালন করবেন বিসিবির গেম ডেভেলপমেন্ট বিভাগের প্রধান ইশতিয়াক সাদেক। দলটিতে মেন্টরের ভূমিকায় থাকবেন জাতীয় দলের সাবেক অভিজ্ঞ অলরাউন্ডার মাহমুদউল্লাহ রিয়াদ। অপরদিকে অপরাজেয় বাংলার কোচ হিসেবে থাকছেন মিজানুর রহমান বাবুল। ম্যানেজারের দায়িত্বে থাকছেন শেহজাদ মুনিম। মেন্টরের দায়িত্বে থাকবেন জাতীয় দলের সাবেক অধিনায়ক তামিম ইকবাল।",
    "date": null,
    "crawled_at": "2025-12-16 19:12:35"
}