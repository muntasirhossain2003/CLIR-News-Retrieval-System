{
    "url": "https://www.jugantor.com/country-news/1041123",
    "language": "bangla",
    "source": "jugantor",
    "title": "মেডিকেল ভর্তি পরীক্ষায় চমক দেখালেন লালমোহনের ৬ কন্যা",
    "body": "সরকারি মেডিকেল কলেজে ভর্তি পরীক্ষায় ভোলার লালমোহনের ছয় কন্যার কৃতিত্বপূর্ণ সাফল্যে আনন্দের বন্যা বইছে। রোববার সরকারি মেডিকেল কলেজের ভর্তি পরীক্ষার ফলাফল প্রকাশ করা হয়। এতে লালমোহনের ৬ কন্যা উত্তীর্ণ হয়েছে। তবে এখনো পর্যন্ত ছেলেদের কোনো তথ্য পাওয়া যায়নি। লালমোহন উপজেলার ফরাজগঞ্জ ইউনিয়নের বাসিন্দা জেলা আইনজীবী সমিতির সাবেক সাধারণ সম্পাদক অ্যাডভোকেট মাহবুবুল হক লিটুর কন্যা মাইশা হক আদৃতা খুলনা সরকারি মেডিকেল কলেজে, পৌরসভার ৬নং ওয়ার্ডের বর্ণালী সড়কের বাসিন্দা ঠিকাদার কামরুল ইসলাম রাসেল ও পূর্ব চরকচ্চপিয়া সরকারি প্রাথমিক বিদ্যালয়ের প্রধান শিক্ষক রাশেদা বেগমের কন্যা কামরুন নাহার সুজানা জামালপুর সরকারি মেডিকেল কলেজে, ডাওরী এলাকার বাসিন্দা ভোলা সরকারি কলেজের সহযোগী অধ্যাপক হুমায়ুন কবীরের কন্যা সায়মা কবির আনিকা ঢাকা মেডিকেল কলেজে, পৌরসভার ৮নং ওয়ার্ডের বাসিন্দা মো. ছিদ্দিকুর রহমানের কন্যা সুমাইয়া আশরাফ সুশমিতা ফরিদপুর সরকারি মেডিকেল কলেজে, ধলীনগর ইউনিয়নের চতলা গ্রামের সাইদুর রহমান আজাদের কন্যা ইশরাত জাহান সাবরিন ঢাকা মেডিকেল কলেজে ও লালমোহন ইসলামিয়া কামিল মাদরাসার শিক্ষক মাকসুদ আলমের কন্যা খাদিজা আলম মীম রংপুর সরকারি মেডিকেল কলেজ-বিডিএসে ভর্তির সুযোগ পান।  এই ছয় কন্যার মেডিকেলে ভর্তির সুযোগ পাওয়ায় পরিবার যেমন আনন্দিত তেমনি লালমোহন উপজেলাবাসীও গর্বিত। তাদের এই সাফল্যে পরিবার-পরিজন, স্বজন, শিক্ষক ও এলাকাবাসীর মাঝে ব্যাপক আনন্দ ও গর্বের অনুভূতি বিরাজ করছে। সফল শিক্ষার্থীরা তাদের অর্জনের পেছনে বাবা-মা ও শিক্ষকদের অবদানের কথা কৃতজ্ঞচিত্তে স্মরণ করেন। ভবিষ্যতে মানবসেবায় নিজেদের নিয়োজিত করার প্রত্যয় ব্যক্ত করে তারা দেশবাসীর দোয়া ও সহযোগিতা কামনা করেছেন। এদিকে, তাদের এই সাফল্য লালমোহনের শিক্ষাঙ্গনে নতুন করে অনুপ্রেরণা জুগিয়েছে বলে মনে করছেন সচেতন মহল। অনেকে মনে করছেন, প্রত্যন্ত অঞ্চল থেকেও নিয়মিত অধ্যবসায় ও সঠিক দিকনির্দেশনা পেলে জাতীয় পর্যায়ে সাফল্য অর্জন সম্ভব-এই ছয় কন্যার অর্জন তারই উজ্জ্বল দৃষ্টান্ত।",
    "date": null,
    "crawled_at": "2025-12-17 20:54:58"
}