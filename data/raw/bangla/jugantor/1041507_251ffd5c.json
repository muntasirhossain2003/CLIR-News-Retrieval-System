{
    "url": "https://www.jugantor.com/entertainment/1041507",
    "language": "bangla",
    "source": "jugantor",
    "title": "বিজয় দিবসে বিটিভিতে ‘অক্ষয় ইতিহাস’",
    "body": "মহান বিজয় দিবস উপলক্ষ্যে বাংলাদেশ টেলিভিশনের নিজস্ব প্রযোজনায় নির্মিত হয়েছে ‘অক্ষয় ইতিহাস’ শিরোনামে একটি সংগীতানুষ্ঠান। দশটি নতুন গান দিয়ে সাজানো হয়েছে আয়োজনটি। সব গান লিখেছেন গীতিকবি, উপস্থাপিকা অধরা জাহান। গানগুলোর সুর ও সংগীতায়োজন করেছেন আলম আরা মিনু। গান গেয়েছেন সামিনা চৌধুরী, ফাহমিদা নবী, রিজিয়া পারভীন, রুমানা ইসলাম, আগুন, আলম আরা মিনু, রাজিব, মুহিন, মারুফা তৃষ্ণা, সজিব, সুকন্যা, স্বরলিপি, রায়া, অনন্যা, মৌরি, লাবনী, উজ্জ্বল। চার প্রজন্মের মেলবন্ধন হয়েছে একটি আয়োজনের মধ্য দিয়ে। অনুষ্ঠানটি উপস্থাপনাও করেছেন অধরা জাহান। এ আয়োজন প্রসঙ্গে অধরা জাহান বলেন, ‘বিটিভি প্রাঙ্গণ আমার শিল্পী জীবনের আতুঁড়ঘর। প্রথম লাইট, ক্যামেরা চিনেছি বিটিভির নতুন কুঁড়ির মধ্য দিয়ে, শিশুশিল্পী হিসেবে ২০০৪ সালে। এরমধ্যে অনেক কাজ হয়েছে। তবে এ কাজটি আমার শিল্পী জীবনের শ্রেষ্ঠ কাজের তালিকায় থাকবে।’ আলম আরা মিনু বলেন, ‘এ কাজের মধ্য দিয়ে সুরের প্রতি আমার দ্বায়বদ্ধতা শতগুণ বেড়ে গেল। কারণ, সব শিল্পীই বলছিলেন কথা ও সুর মিলিয়ে। গানগুলো এত বেশি ভালো হয়েছে যে তারা আমার সুরে আরও গাইতে চায়।’ শিল্পী সামিনা চৌধুরী বলেন, এত মিষ্টি কথার মিষ্টি সুরের গানগুলো গাইতে পেরে আমার ভিষণ ভালো লাগছে।’ ফাহমিদা নবী বলেন, ‘আমার এটা ভেবেই ভালো লাগছে যে, আমাদের দেশে নারী গীতিকার সুরকার দুই-ই এত সমৃদ্ধ হচ্ছে, এত অসাধারণ একটা আয়োজন অধরা এবং মিনু দুজনে মিলে করে ফেলল। আমরা শিল্পীরাও আনন্দ নিয়ে গাইলাম।’ অনুষ্ঠানটি আজ (১৬ ডিসেম্বর) বিটিভিতে প্রচার হবে।",
    "date": null,
    "crawled_at": "2025-12-17 21:13:40"
}