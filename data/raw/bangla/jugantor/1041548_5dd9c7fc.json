{
    "url": "https://www.jugantor.com/country-news/1041548",
    "language": "bangla",
    "source": "jugantor",
    "title": "বিজয়ের মাসে চলো সাইকেলে চড়ে শোনাই বিজয়ের গান",
    "body": "কুমিল্লায় বিজয়ের মাসে চলো সাইকেলে চড়ে শোনাই বিজয়ের গান—এই প্রতিপাদ্যে সাইকেল র‌্যালি করেছে ইসলামী ছাত্রশিবির কুমিল্লা মহানগর শাখা। মঙ্গলবার আয়োজিত অনুষ্ঠানে মহানগর সভাপতি হাছান আহমেদের সভাপতিত্বে এবং মহানগর সেক্রেটারি নাজমুল হাসানের পরিচালনায় প্রধান অতিথি হিসেবে উপস্থিত ছিলেন জামায়াতে ইসলামীর কুমিল্লা মহানগর আমির ও কুমিল্লা-৬ সংসদীয় আসনের সংসদ সদস্য পদপ্রার্থী কাজী দ্বীন মোহাম্মদ। বিশেষ অতিথি ছিলেন মহানগর নায়েবে আমির একেএম এমদাদুল হক মামুন এবং সেক্রেটারি মাওলানা মাহবুবুর রহমান। সাইকেল র‌্যালিটি কুমিল্লা নগরীর পূবালী চত্বর থেকে শুরু হয়ে রাজগঞ্জ মোড়, ফৌজদারি মোড় ও পুলিশলাইন মোড় প্রদক্ষিণ করে পুনরায় পূবালী চত্বরে এসে শেষ হয়। পরে সেখানে সংক্ষিপ্ত সমাবেশ অনুষ্ঠিত হয়। সমাবেশে বক্তারা মহান বিজয় দিবসের তাৎপর্য তুলে ধরে বলেন, বিজয়ের চেতনায় উদ্বুদ্ধ হয়ে তরুণ সমাজকে দেশ গঠনে আরও সক্রিয় ভূমিকা রাখতে হবে। তারা মহান মুক্তিযুদ্ধে শহীদদের প্রতি গভীর শ্রদ্ধা নিবেদন করেন এবং দেশের অগ্রযাত্রায় ঐক্যবদ্ধভাবে কাজ করার আহ্বান জানান।",
    "date": null,
    "crawled_at": "2025-12-17 20:45:58"
}