{
    "url": "https://www.jugantor.com/literature/1025522",
    "language": "bangla",
    "source": "jugantor",
    "title": "উন্নয়নের মূল্যায়ন",
    "body": "সুউচ্চ সব স্থাপনা, মারছে হাতছানি, উন্নয়নের জোয়ার বেয়ে, ঢুকছে ঘরে পানি। শ্যাম নগরের রাস্তা ধরে, নৌকা চালায় মাঝি, হাওয়ার ওপর ট্রেন ভেসেছে, এ কেমন কারসাজি!  বাজার ভরে পণ্য-দ্রব্যের, আকাশ ছোঁয়া দাম, পণ্যশালায় ভুলেই গেছি, গরিব আমার নাম। গরিব মায়ের বাচ্চা কাঁদে, উনুন বন্ধ ঘরে, এই বাংলায় তেলের মূল্য অকারণেই বাড়ে!  ফাইভ জি গতির ঘূর্ণিঝড়ে, জাতির মাথায় হাত, পাবজি খেলায় মাতছে শিশু, খাচ্ছে না সে ভাত। আমি বাবু গ্রামে থাকি, পাইনা সুপার নেট, একটুখানি কথা হলে, তাতেই আমি সেট।  দূরবীনেও পাচ্ছি না আজ, গরিব মানুষ খুঁজে, এই বাংলায় বস্তিবাসী, না খেয়ে চোখ বুজে। ঈশ্বর থাকে ভদ্র গ্রামে, আমার তাতে কি? কাজ করেই খাবার যোগাই, যোগাই সকল ফি।  এই বাংলায় শায়েস্তা খাঁ, থাকতো যদি বেঁচে, উন্নয়নের মূল্যায়ন, সে করতো গেয়ে-নেচে।",
    "date": null,
    "crawled_at": "2025-12-17 21:18:03"
}