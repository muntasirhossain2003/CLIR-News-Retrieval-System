{
    "url": "https://www.jugantor.com/country-news/1040806",
    "language": "bangla",
    "source": "jugantor",
    "title": "গোমস্তাপুর সীমান্ত দিয়ে ১৫ বাংলাদেশিকে পুশইন",
    "body": "চাঁপাইনবাবগঞ্জের গোমস্তাপুর উপজেলার রাধানগর ইউনিয়নের ভিভিষন সীমান্ত দিয়ে ১৫ জন বাংলাদেশি নাগরিককে পুশইন করেছে বিএসএফ। রোববার ভোরে নওগাঁ ব্যাটালিয়ন (১৬ বিজিবি) ভিভিষন বিওপির সদস্যরা তাদের অবৈধ অনুপ্রবেশের অভিযোগে আটক করে গোমস্তাপুর থানা পুলিশের কাছে হস্তান্তর করেছে। বিজিবি জানায়, ওই সীমান্ত পিলার ২১৯/৭১/আর হতে আনুমানিক ১ কিলোমিটার বাংলাদেশের অভ্যন্তরে লালমাটি নামক স্থানে তাদের দেখতে পেয়ে আটক করা হয়। আটককৃত ১৫ জনের মধ্যে ৪ জন পুরুষ, ৯ জন মহিলা এবং ২ জন শিশু রয়েছে। তাদের মধ্যে ৩ জন খুলনা, ৭ জন যশোর, ২ জন নড়াইল, ১ জন সাতক্ষীরা, ১ জন মানিকগঞ্জ ও ১ জন ঢাকা জেলার বাসিন্দা। আটককৃতদের পরিচয় নিশ্চিত হওয়ার পর পরিবারের কাছে হস্তান্তর করা হবে বলে জানিয়েছেন গোমস্তাপুর থানার ওসি আব্দুল বারিক।",
    "date": null,
    "crawled_at": "2025-12-17 20:59:32"
}