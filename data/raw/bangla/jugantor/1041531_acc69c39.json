{
    "url": "https://www.jugantor.com/country-news/1041531",
    "language": "bangla",
    "source": "jugantor",
    "title": "স্বাধীনতাবিরোধী শক্তির বিরুদ্ধে বিএনপির শপথ",
    "body": "মহান বিজয় দিবস উপলক্ষে বরগুনায় স্বাধীনতাবিরোধী শক্তির বিরুদ্ধে ঐক্যবদ্ধ হওয়ার শপথ নিয়েছেন বাংলাদেশ জাতীয়তাবাদী দল (বিএনপি) ও এর অঙ্গ সংগঠনের বিভিন্ন পর্যায়ের নেতাকর্মীরা। মঙ্গলবার (১৬ ডিসেম্বর) সকালে বরগুনা পৌরসভার সার্কিট হাউস মাঠে শহীদ স্মৃতিস্তম্ভ প্রাঙ্গণে এ শপথ অনুষ্ঠিত হয়। এতে উপস্থিত নেতাকর্মীদের শপথ বাক্য পাঠ করান বরগুনা জেলা বিএনপির সাবেক সাংগঠনিক সম্পাদক অ্যাডভোকেট মো. রেজবুল কবির। শপথ বাক্যে বলা হয়, তারেক রহমানের নেতৃত্বাধীন দলসহ সব অঙ্গসংগঠনের নেতৃবৃন্দ শপথ করছি যে, বাংলাদেশের স্বাধীনতা ও সার্বভৌমত্ব রক্ষার জন্য আমরা সচেষ্ট থাকব। বাংলাদেশের ষড়যন্ত্রকারী চক্রকে আমরা যে কোনোভাবে নির্মূল করে আমাদের স্বাধীনতাকে রক্ষা করবো। বাংলাদেশের স্বাধীনতার শত্রুরা মাথাচাড়া দিয়ে উঠেছিল, তাদের নির্মূল করে শহীদ প্রেসিডেন্ট জিয়াউর রহমানের স্বাধীনতার ঘোষণার মধ্য দিয়ে যেসব মানুষ রক্ত ও ইজ্জত দিয়েছে, সেই রক্ত ও ইজ্জতের এবং স্বাধীনতা রক্ষার জন্য সর্বোচ্চ সজাগ থাকব। শপথে আরও বলা হয়, আগামী জাতীয় সংসদ নির্বাচনে স্বাধীনতার শত্রুদের মোকাবিলা করে জাতীয়তাবাদী শক্তিকে স্বাধীনতার সার্বভৌমত্ব রক্ষার লক্ষে ঐক্যবদ্ধ হয়ে কাজ করতে হবে। শপথ গ্রহণের বিষয়ে জেলা বিএনপির সাবেক সাংগঠনিক সম্পাদক অ্যাডভোকেট মো. রেজবুল কবির বলেন, স্বাধীনতাবিরোধী শক্তি যেন কোনোভাবেই মাথাচাড়া দিয়ে উঠতে না পারে, সে লক্ষে বরগুনায় বিএনপিকে আরও সুসংগঠিত ও ঐক্যবদ্ধ করতে এই শপথ গ্রহণ করা হয়েছে। পাশাপাশি স্বাধীনতার সপক্ষের দল বিএনপিকে আগামী নির্বাচনে বিজয়ী করাই আমাদের প্রধান লক্ষ্য।",
    "date": null,
    "crawled_at": "2025-12-17 20:45:22"
}