{
    "url": "https://www.jugantor.com/international/1041805",
    "language": "bangla",
    "source": "jugantor",
    "title": "ইরানে বন্দুকধারীর সঙ্গে সংঘর্ষে তিন পুলিশসহ নিহত ৪",
    "body": "ইরানের দক্ষিণ-পূর্বাঞ্চলের ফাহরাজ কাউন্টিতে একটি নিরাপত্তা চেকপোস্টে বন্দুকধারীর সঙ্গে সশস্ত্র সংঘর্ষের ঘটনায় দেশটির আইনশৃঙ্খলা বাহিনীর তিন সদস্যসহ চারজ নিহত হয়েছেন। নিহতদের মধ্যে একজন বেসামরিক নাগরিক বলে জানিয়েছে স্থানীয় কর্তৃপক্ষ। মঙ্গলবার (১৬ ডিসেম্বর) এক প্রতিবেদনে এ তথ্য জানিয়েছে সংবাদ সংস্থা মেহের। ইসলামি বিপ্লবী গার্ড বাহিনী (আইআরজিসি)-এর গ্রাউন্ড ফোর্সের কুদস হেডকোয়ার্টার্সের জনসংযোগ দপ্তরের এক বিবৃতিতে বলা হয়, সোমবার ভোরে কেরমান প্রদেশের ফাহরাজ কাউন্টির প্রবেশপথে অবস্থিত একটি তল্লাশি চেকপোস্টে আইনশৃঙ্খলা বাহিনীর সঙ্গে সশস্ত্র ব্যক্তিদের সংঘর্ষ হয়।   জাহেদান–ফাহরাজ সড়কে সংঘটিত ওই সংঘর্ষে ইরানের আইনশৃঙ্খলা বাহিনীর তিন সদস্য ও একজন সাধারণ বেসামরিক ব্যক্তি নিহত হন। কর্তৃপক্ষ জানিয়েছে, বর্তমানে নিরাপত্তা ও আইনশৃঙ্খলা বাহিনীর বিভিন্ন সংস্থা ঘটনাটি তদন্ত করে দেখছে।",
    "date": null,
    "crawled_at": "2025-12-17 21:08:15"
}