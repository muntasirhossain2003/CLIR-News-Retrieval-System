{
    "url": "https://www.jugantor.com/country-news/1041241",
    "language": "bangla",
    "source": "jugantor",
    "title": "জমি নিয়ে তর্ক, ইটের আঘাতে প্রাণ গেল চাচার",
    "body": "মীরসরাই উপজেলার সোনাপাহাড় গ্রামে জমি নিয়ে ভাতিজার সঙ্গে তর্ক করতে গিয়ে ইটের আঘাতে প্রাণ হারালেন চাচা। সোমবার (১৫ ডিসেম্বর) সকালে উপজেলার জোরারগঞ্জ ইউনিয়নের উত্তর সোনাপাহাড় এলাকায় এ ঘটনা ঘটে। নিহত আবুল কালাম (৫৭) উপজেলার জোরারগঞ্জ ইউনিয়নের উত্তর সোনাপাহাড় গ্রামের ফজলে রহমান বেপারী বাড়ির ফজলে রহানের চতুর্থ ছেলে। ভাতিজা হেলাল নিহতের আপন ভাই মৃত তাহের আহাম্মদের ছেলে। পুলিশ জানিয়েছে, উপজেলার জোরারগঞ্জ ইউনিয়নের উত্তর সোনাপাহাড় গ্রামের আবুল কালাম ও তার ভাই মৃত তাহের আহাম্মদের ছেলে মো. হেলালের সাথে জমি নিয়ে দীর্ঘদিনের বিরোধ চলছিল। জানা গেছে, সোমবার সকালে জমির বিরোধ নিয়ে চাচা আবুল কালামের সঙ্গে তর্কে জড়ায় ভাতিজা হেলাল। বাগবিতণ্ডার একপর্যায়ে ভাতিজা হেলাল ইট দিয়ে আঘাত করলে গুরুতর আহত হয় আবুল কালাম। এ সময় তাকে উদ্ধার করে উপজেলা স্বাস্থ্য কমপ্লেক্সে নিয়ে গেলে অবস্থা গুরুতর হওয়ায় সেখান থেকে চট্টগ্রাম মেডিকেল কলেজ হাসপাতালে পাঠানো হলে চিকিৎসক তাকে মৃত ঘোষণা করেন। ভাতিজা হেলাল ঘটনার পর থেকেই পলাতক রয়েছে। পুলিশ জানায়, এ ঘটনায় জড়িতদের গ্রেফতারের চেষ্টা চলছে। নিহতের বড় ভাই আবুল খায়ের বলেন, জমি সংক্রান্ত বিরোধ আগে তেমন ছিল না। হঠাৎ করে এটি সৃষ্টি হয়। এতদিন কোনো ঝগড়া হয়নি। কি থেকে কি হয়ে গেল কিছুই বুঝতে পারলাম না। আমার বড় ভাইয়ের ছেলে হেলাল কেন এমন করল তাও বুঝে উঠতে পারছি না। জোরারগঞ্জ থানার ওসি কাজী নাজমুল হক বলেন, খবর পেয়ে ঘটনাস্থলে পুলিশের টিম পরিদর্শন করেছে। জায়গা-জমিসংক্রান্ত ঝামেলায় একজন নিহত হয়েছেন। নিহতের পরিবার থেকে মামলা প্রক্রিয়াধীন রয়েছে। অভিযুক্ত ভাতিজা হেলালকে আটক করার চেষ্টা চলছে।",
    "date": null,
    "crawled_at": "2025-12-17 20:50:52"
}