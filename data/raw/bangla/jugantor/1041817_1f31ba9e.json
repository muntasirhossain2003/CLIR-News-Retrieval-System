{
    "url": "https://www.jugantor.com/sports/1041817",
    "language": "bangla",
    "source": "jugantor",
    "title": "১২ কোটি টাকা পেয়েও ট্রিট দেবেন না মোস্তাফিজ, সংশয় শান্তর",
    "body": "আইপিএল নিলামে ইতিহাস গড়ে ফেলেছেন মোস্তাফিজুর রহমান। কলকাতা নাইট রাইডার্সে পাড়ি জমিয়েছেন ৯.২ কোটি রুপিতে। আইপিএল ইতিহাসে এত বেশি দামে আর কোনো বাংলাদেশিই বিক্রি হননি। তবে এত দাম পেয়েও মোস্তাফিজ ‘ট্রিট’ দেবেন না, এমনই ‘শঙ্কা’ প্রকাশ করেছেন বাংলাদেশ অধিনায়ক নাজমুল হোসেন শান্ত। গতকাল ক্রিকেটার্স ওয়েলফেয়ার অ্যাসোসিয়েশন অব বাংলাদেশের (কোয়াব) আয়োজনে বিজয় দিবসে প্রীতি ক্রিকেট ম্যাচে মাঠে নেমেছিলেন নাজমুল হোসেন শান্ত। তার দল অপরাজেয় অবশ্য মেহেদী হাসান মিরাজের ‘অদম্য’ দলের কাছে হেরে গেছে। এরপরই মোস্তাফিজের খবরটা পেয়েছেন শান্ত। সংবাদ সম্মেলনে শান্ত বলেন, ‘শুনলাম। খুবই খুশি। কত (টাকা) জানি না।’ এরপর তিনি সাংবাদিকদের উদ্দেশ্যে বলেন, ‘ভাই এটা খুবই খুশির খবর। আমার মনে হয় আপনাদের উচিত এটা যত ভালোভাবে উপস্থাপন করা যায় মানুষের সামনে।’ তবে এরপরই শান্তর কাছে সম্পূরক প্রশ্ন ধেয়ে যায়, ট্রিট চাইবেন কি না। তখনই শঙ্কাটা প্রকাশ করেন তিনি। বলেন, ‘চেষ্টা করব (ট্রিট) নেওয়ার। করাবে না মনে হয় (ট্রিট)। সংশয় আছে।’ গতকাল ম্যাচের আগে-পরের পুরো বিষয়টাই শান্ত সামলেছেন রসিকতার সুরে। পাড়ার ক্রিকেটের মতো করে প্রতিপক্ষকে বলেছেন ‘কমিটির টিম’। এরপর ম্যাচ শেষে এভাবে মোস্তাফিজের ট্রিট দেওয়া নিয়ে সংশয়ও ছিল তারই অংশ। এদিকে মোস্তাফিজের নাম গতকাল ২ কোটি রুপি ভিত্তিমূল্যে নিলামে ওঠে। তবে তাকে নিয়ে রীতিমতো কাড়াকাড়ি লেগে যায় তার সাবেক দল চেন্নাই সুপার কিংস আর কলকাতার মধ্যে। শেষমেশ এই লড়াইয়ে শেষ হাসি হাসে কলকাতা।",
    "date": null,
    "crawled_at": "2025-12-17 21:11:27"
}