{
    "url": "https://www.jugantor.com/jamaat/1041208",
    "language": "bangla",
    "source": "jugantor",
    "title": "সিইসির বক্তব্যে জামায়াত আমিরের ক্ষোভ প্রকাশ",
    "body": "বাংলাদেশ জামায়াতে ইসলামীর আমির ডা. শফিকুর রহমান বলেছেন, ওসমান হাদির ওপর হামলার ঘটনায় দেশের মানুষ যেখানে সমব্যথী, সেখানে প্রধান নির্বাচন কমিশনারের (সিইসি) মন্তব্য গভীরভাবে নিন্দনীয়। তিনি বলেন, সিইসিকে তার বক্তব্য ও অবস্থান নিয়ে পরিষ্কার ব্যাখ্যা দিতে হবে। সোমবার (১৫ ডিসেম্বর) মহান বিজয় দিবস উপলক্ষে জাতীয় প্রেস ক্লাবে জামায়াতের ঢাকা মহানগর দক্ষিণ শাখার আয়োজিত আলোচনা সভায় তিনি এসব কথা বলেন। ডা. শফিকুর রহমান বলেন, একজন বিপ্লবী আহত হলে সরকার সর্তকভাবে পদক্ষেপ নেবে—এমন সরকার আমরা চাই। ৫৪ বছরের বেশি সময় ধরে জাতির ভাগ্য চোরাবালির মধ্যে আটকে ছিল। অভ্যুত্থানের মাধ্যমে যে ঐক্য গঠিত হয়েছে, সেটিকে ধরে রেখে দেশের সামনে এগিয়ে যাওয়ার সুযোগ এসেছে। তিনি আরও বলেন, জামায়াত ক্ষমতায় এলে সব রাজনৈতিক দলকে সঙ্গে নিয়ে সরকার গঠন করবে এবং জাতিকে ঐক্যবদ্ধভাবে এগিয়ে নেবে। ফ্যাসিবাদে অনেকেই আপস করেছে, কিন্তু জামায়াত কখনও আপস করেনি এবং ভবিষ্যতেও কোনো অন্যায়ের সঙ্গে আপস করবে না। সাংবাদিকদের উদ্দেশে তিনি বলেন, আমাদের সমালোচনা করা যায়, কিন্তু খণ্ডিত বা বিভ্রান্তিকরভাবে বক্তব্য প্রচার করে আমাদের বিরুদ্ধে প্রপাগান্ডা ছড়ানো যাবে না। ন্যায্য ও সত্য সমালোচনা আমরা গ্রহণ করব, তবে জাতির ক্ষতি হবে এমন সাংবাদিকতা করা উচিত নয়। অনুষ্ঠানে জামায়াতে ইসলামীর সহকারী সেক্রেটারি জেনারেল রফিকুল ইসলাম খান বলেন, স্বাধীনতা যুদ্ধের লক্ষ্য ও উদ্দেশ্য এখনও পূর্ণভাবে বাস্তবায়িত হয়নি। যারা ক্ষমতায় ছিল তারা নিজেদের ভাগ্য বদলাতে সক্ষম হয়েছে, কিন্তু দেশের সাধারণ মানুষের ভাগ্য অপরিবর্তিত রয়েছে। তিনি ওসমান হাদির ওপর হামলার ঘটনায় স্বরাষ্ট্র উপদেষ্টার পদত্যাগের দাবি জানান। অন্য সহকারী সেক্রেটারি জেনারেল এটিএম মাসুম বলেন, গত ৫৪ বছরেও দেশের মানুষ প্রকৃত স্বাধীনতার স্বাদ পায়নি। শাসকদের কারণে জাতি বারবার বিভক্ত হয়েছে এবং অভ্যুত্থানের মাধ্যমে অর্জিত ঐক্য রক্ষা করতে ব্যর্থ হওয়ায় হাদির ওপর হামলার মতো ঘটনা ঘটেছে।",
    "date": null,
    "crawled_at": "2025-12-16 18:35:49"
}