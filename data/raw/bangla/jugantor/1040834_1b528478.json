{
    "url": "https://www.jugantor.com/country-news/1040834",
    "language": "bangla",
    "source": "jugantor",
    "title": "চট্টগ্রামে নানা আয়োজনে শহীদ বুদ্ধিজীবী দিবস পালিত",
    "body": "চট্টগ্রামে বিনম্র শ্রদ্ধায় শহীদ বুদ্ধিজীবীদের স্মরণ করা হয়েছে। রোববার পাহাড়তলী বধ্যভূমি হিসেবে পরিচিত নগরীর জাকির হোসেন রোডে অবস্থিত স্মৃতিসৌধে ফুল দিয়ে শ্রদ্ধা নিবেদন করেন চট্টগ্রাম সিটি করপোরেশনের (চসিক) মেয়র ডা. শাহাদাত হোসেন। এ সময় মেয়র বলেন, ১৯৭১ সালের ১৪ ডিসেম্বর আমাদের দেশের যেসব সর্বশ্রেষ্ঠ সন্তানকে অত্যন্ত পরিকল্পিতভাবে হত্যা করা হয়েছিল, তাদের মধ্যে ছিলেন দেশের বুদ্ধিজীবীরা। যারা দেশের মেরুদণ্ড। বুদ্ধিজীবীরা হচ্ছেন সেই মানুষ- যারা শিক্ষায়, চিকিৎসায়, প্রকৌশলে, কৃষিতে, রাজনীতিতে এবং বিভিন্ন ক্ষেত্রে অবদান রেখে একটি জাতির উন্নয়ন সাধন করেন। তিনি আরও বলেন, শহিদুল্লাহ কায়সার কিংবা জহির রায়হান বা ডাক্তার আব্দুল আলিম কিংবা গোবিন্দ চন্দ্রসহ বুদ্ধিজীবীদের সেদিন হত্যা করা হয়েছিল জাতিকে মেধাশূন্য করতে। তাদের আত্মত্যাগে বাংলাদেশ স্বাধীন হয়েছে। তবে স্বাধীনতার যে মূল মন্ত্র ন্যায্যতা, সাম্যতা, মানবাধিকার, মানবিক মর্যাদা, সামাজিক ন্যায়বিচার এখনো সেটা প্রতিষ্ঠিত হয়নি। বাংলাদেশের লাখো শহীদের রক্তের বিনিময়ে অর্জিত বিজয় আমরা সেদিন পরিপূর্ণভাবে অর্জন করতে পারব- যেদিন মানুষ তাদের মৌলিক অধিকার এবং গণতান্ত্রিক অধিকারগুলো ফিরে পাবে। এদিকে দিবসটি উপলক্ষে চট্টগ্রাম জেলা প্রশাসনের সম্মেলন কক্ষে আলোচনা সভা অনুষ্ঠিত হয়েছে। জেলা প্রশাসক মোহাম্মদ জাহিদুল ইসলাম মিঞার সভাপতিত্বে আলোচনা সভায় প্রধান অতিথি ছিলেন বিভাগীয় কমিশনার ড. মো. জিয়াউদ্দীন। এছাড়া বিশেষ অতিথি ছিলেন- সিএমপির অতিরিক্ত পুলিশ কমিশনার (প্রশাসন ও অর্থ) মো. হুমায়ুন কবির, চট্টগ্রাম রেঞ্জ ডিআইজি মো. আহসান হাবীব পলাশ ও চট্টগ্রাম পুলিশ সুপার মো. নাজির আহমেদ খান। দিবসটি উপলক্ষে চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট), চট্টগ্রাম ভেটেরিনারি ও অ্যানিম্যাল সাইন্সেস বিশ্ববিদ্যালয়সহ (সিভাসু) বিভিন্ন শিক্ষাপ্রতিষ্ঠানে আলোচনা সভা ও পৃথক কর্মসূচি পালন করেছে।",
    "date": null,
    "crawled_at": "2025-12-17 20:59:07"
}