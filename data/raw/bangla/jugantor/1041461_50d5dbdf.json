{
    "url": "https://www.jugantor.com/international/1041461",
    "language": "bangla",
    "source": "jugantor",
    "title": "ঘন কুয়াশায় বাস-গাড়ির সংঘর্ষ, নিহত ৪",
    "body": "ভারতে ভয়াবহ সড়ক দুর্ঘটনায় অন্তত চারজন নিহত এবং ২৫ জন আহত হয়েছেন। মঙ্গলবার (১৬ ডিসেম্বর) সকালে মথুরার দিল্লি-আগ্রা এক্সপ্রেসওয়েতে ঘন কুয়াশার কারণে সাতটি বাস এবং তিনটি গাড়ির সংঘর্ষে এ হতাতের ঘটনা ঘটে। ভারতীয় সংবাদমাধ্যম এনডিটিভি এক প্রতিবেদনে বলছে, ঘন কুয়াশার কারণে দৃশ্যমানতা কম থাকায় একাধিক যানবাহনে সংঘর্ষের সৃষ্টি হয়। সংঘর্ষের পর বেশ কয়েকটি গাড়িতে আগুন ধরে যায়, যার ফলে যাত্রীদের মধ্যে আতঙ্ক ছড়িয়ে পড়ে। সিনিয়র পুলিশ সুপার (এসএসপি) শ্লোক কুমার দুর্ঘটনায় নিহতের সংখ্যা নিশ্চিত করেছেন এবং বলেছেন যে অনুসন্ধান ও উদ্ধার অভিযান শেষ করা হচ্ছে। এছাড়া অবরুদ্ধ মহাসড়কটি পরিষ্কার করার এবং আটকে পড়া যাত্রীদের সরিয়ে নেওয়ার চেষ্টা চলছে।   সাংবাদিকদের সঙ্গে আলাপকালে তিনি বলেন, ‘মঙ্গলবার সকালে মথুরার যমুনা এক্সপ্রেসওয়েতে এক বড় সড়ক দুর্ঘটনায় কমপক্ষে চারজন নিহত এবং ২৫ জন আহত হয়েছেন। ঘন কুয়াশার কারণে সাতটি বাস এবং তিনটি গাড়ির মধ্যে সংঘর্ষের ঘটনা ঘটেছে।’ বলেন, ‘আপনি লক্ষ্য করতে পারছেন, এখানে এখনও কুয়াশা রয়েছে। এই দুর্বল দৃশ্যমানতার কারণেই বাস এবং গাড়ির সাথে সংঘর্ষের ঘটনা ঘটেছে। দুর্ঘটনার ফলে গাড়িগুলোতে আগুনও লেগে যায়।’ এছাড়া আহত যাত্রীদের হাসপাতালে নিয়ে যাওয়া হয়েছে। এরইমধ্যে ত্রাণ তৎপরতা শুরু হয়েছে বলেও জানান তিনি।",
    "date": null,
    "crawled_at": "2025-12-16 19:04:22"
}