{
    "url": "https://www.jugantor.com/country-news/1041880",
    "language": "bangla",
    "source": "jugantor",
    "title": "বিজয় দিবসে পতাকা নামাতে গিয়ে নিরাপত্তা কর্মীর মৃত্যু",
    "body": "গাজীপুরে মহান বিজয় দিবসে জাতীয় পতাকা নামাতে গিয়ে ছাদ থেকে পড়ে একটি তৈরি পোশাক কারখানায় এক নিরাপত্তাকর্মীর মৃত্যু হয়েছে। মঙ্গলবার সন্ধ্যায় মহানগরীর বাসন থানাধীন নাওজোর ইসলামপুর রোড এলাকায় অবস্থিত টার্গেট ডেনিম অ্যান্ড ক্যাজুয়াল ওয়্যার লিমিটেড কারখানার ভেতরে এ দুর্ঘটনা ঘটে। বিষয়টি নিশ্চিত করেছেন গাজীপুর মহানগর পুলিশের বাসন থানার অফিসার ইনচার্জ মো. হারুন-অর-রশিদ। নিহতের নাম জাহিদুল ইসলাম। তিনি মৌলভীবাজার জেলার কুলাউড়া থানার কর্মধা গ্রামের আঞ্জব আলীর ছেলে। তিনি মহানগরীর বাসন থানাধীন নাওজোর বীর মুক্তিযোদ্ধা সালাউদ্দিন কবিরাজের বাড়িতে ভাড়া থেকে ওই কারখানায় জুনিয়র নিরাপত্তাকর্মী হিসেবে কর্মরত ছিলেন। জানা যায়, মঙ্গলবার (১৬ ডিসেম্বর) সন্ধ্যার সময় দ্বিতীয়তলার ছাদ থেকে পতাকা নামানোর সময় অসতর্কতাবশত পা পিছলে নিচে কংক্রিটের উপর পড়ে যান। এতে তিনি মাথা এবং মুখে গুরুতর আঘাত পান। পরে তাকে উদ্ধার করে পার্শ্ববর্তী রাহাতুন্নেসা জেনারেল হাসপাতালে নিয়ে যাওয়া হয়। সেখানে প্রাথমিক চিকিৎসা দেওয়ার পর তার অবস্থার অবনতি হলে তাকে উন্নত চিকিৎসার জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালে নেওয়া হয়। সেখানে পরীক্ষা-নিরীক্ষা শেষে কর্তব্যরত চিকিৎসক তাকে মৃত ঘোষণা করেন। টার্গেট ডেনিম অ্যান্ড ক্যাজুয়াল ওয়্যার কারখানার পরিচালক মিরাজুল ইসলাম জানান, মঙ্গলবার কারখানা বন্ধ ছিল। পতাকা নামাতে গিয়ে পড়ে কর্মী মৃত্যুর বিষয়টি শুনেছি। পরে বিস্তারিত বলতে পারব। এ বিষয়ে গাজীপুর মহানগরীর বাসন থানার ওসি মো. হারুন-অর-রশিদ বলেন, খবর পেয়ে গাজীপুর শহীদ তাজউদ্দীন আহমদ মেডিকেল কলেজ হাসপাতালে পুলিশ পাঠিয়ে লাশের সুরতহাল রিপোর্ট তৈরি করে ময়নাতদন্তের জন্য লাশ মর্গে রাখা হয়েছে। এ বিষয়ে বাসন থানায় একটি অপমৃত্যু মামলা হয়েছে।",
    "date": null,
    "crawled_at": "2025-12-17 20:41:20"
}