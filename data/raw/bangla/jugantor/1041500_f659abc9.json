{
    "url": "https://www.jugantor.com/country-news/1041500",
    "language": "bangla",
    "source": "jugantor",
    "title": "বন্ধুদের সঙ্গে খেজুরের রস খাওয়া হলো না তামিমের",
    "body": "মোটরসাইকেলযোগে এক বন্ধুর নিমন্ত্রণে অন্য বন্ধুদের সঙ্গে নিয়ে খেজুরের রস খেতে যাওয়ার পথে টঙ্গীতে সড়ক দুর্ঘটনায় মো. তামিম (১৮) নামে এক যুবকের মৃত্যু হয়েছে। এ সময় আহত হয়েছে তার সাথে থাকা আরও দুই বন্ধু। মঙ্গলবার (১৬ ডিসেম্বর) ভোরে স্থানীয় কলেজ গেট এলাকায় ঢাকা-ময়মনসিংহ মহাসড়কে এ দুর্ঘটনা ঘটে। নিহত তামিম গাজীপুরের পুবাইল থানার মারুফা গ্রামের নিজাম উদ্দিনের ছেলে। তার সঙ্গে থাকা আহত দুই বন্ধুর নাম ঠিকানা জানা যায়নি। পারিবারিক বরাত দিয়ে পুলিশ জানায়, বন্ধুর নিমন্ত্রণে খেজুরের রস খেতে ভোর পাঁচটার দিকে মোটরসাইকেলযোগে নিজ গ্রাম মারুফা থেকে ঢাকা-ময়মনসিংহ মহাসড়ক হয়ে গাজীপুরে যাচ্ছিল তামিমসহ তিন বন্ধু। তামিম ছিলেন মোটরসাইকেলের চালক। তারা কলেজগেট এলাকায় পৌঁছালে পিছন থেকে আসা একটি গাড়ি তাদেরকে সজোরে ধাক্কা দিয়ে চলে যায়। গাড়ির ধাক্কায় দুই বন্ধু দুই দিকে ছিটকে পড়ে গুরুতর আহত হয় এবং তামিম ঘটনাস্থলেই মারা যায়। টঙ্গী পশ্চিম থানার অফিসার ইনচার্জ (ওসি) মো. শাহিন খান জানান, নিহতের লাশ উদ্ধারপূর্বক হাসপাতাল মর্গে পাঠানো হয়েছে। আহত দুই বন্ধুকে ঘটনাস্থলে গিয়ে পাওয়া যায়নি। পথচারীরা তাদের উদ্ধার করে উত্তরার একটি হাসপাতালে চিকিৎসার জন্য নিয়ে গেছে।",
    "date": null,
    "crawled_at": "2025-12-17 20:49:17"
}