{
    "url": "https://www.jugantor.com/sports/1041925",
    "language": "bangla",
    "source": "jugantor",
    "title": "দায়িত্ব ছাড়লেন পাকিস্তানের প্রধান কোচ",
    "body": "দায়িত্ব ছাড়লেন পাকিস্তানের টেস্ট দলের প্রধান কোচ আজহার মাহমুদ। পাকিস্তান ক্রিকেট বোর্ডের (পিসিবি) সাথে চুক্তি শেষ হওয়ার আগেই দায়িত্ব ছেড়ে দিলেন আজহার। আজহারের সঙ্গে পিসিবির চুক্তি ছিল ২০২৬ সালের মার্চ পর্যন্ত। তবে মেয়াদ শেষ হওয়ার আগেই দায়িত্ব ছাড়লেন তিনি। অবশ্য চুক্তির মেয়াদের আগে চাকরি ছাড়লেও পারস্পরিক সমঝোতার ভিত্তিতেই এই সিদ্ধান্ত নিয়েছেন তিনি। ২০২১ সালের পর থেকে পাকিস্তান টেস্ট দলে এটি সপ্তম হেড কোচ পরিবর্তন। এই সময়টাতে কোচিং কাঠামোও একাধিকবার বদলেছে, কখনো টিম ডিরেক্টর, কখনো আলাদা কোচিং সেটআপ দেখা গেছে। আগামী বছরের মার্চ–এপ্রিলে বাংলাদেশ সফরে আসবে পাকিস্তান। এই সিরিজের আগে পর্যন্ত পাকিস্তান টেস্ট দলের কোনো ম্যাচ না থাকায় এই সিদ্ধান্ত নেওয়া হয়েছে। বোর্ডের পক্ষ থেকে জানানো হয়েছে, দীর্ঘ বিরতির কারণে এখনই কোচিং কাঠামোয় এই পরিবর্তন আনাই যুক্তিযুক্ত মনে করা হয়েছে। এর আগে ২০২৪ সালের এপ্রিলে আজহার মাহমুদ সব ফরম্যাটের সহকারী কোচ হিসেবে দায়িত্ব পান। পাকিস্তান দলের সঙ্গে এর আগে ২০১৬ থেকে ২০১৯ সাল পর্যন্ত মিকি আর্থারের অধীনে বোলিং কোচ ছিলেন। বর্তমানে তিনি আইএলটি২০ লিগে ডেজার্ট ভাইপার্সের ফাস্ট বোলিং কোচ হিসেবে দায়িত্ব পালন করছেন।",
    "date": null,
    "crawled_at": "2025-12-17 20:46:57"
}