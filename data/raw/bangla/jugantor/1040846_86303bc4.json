{
    "url": "https://www.jugantor.com/country-news/1040846",
    "language": "bangla",
    "source": "jugantor",
    "title": "বিলবোর্ড ও পোস্টার অপসারণ করলেন প্রার্থী নিজেই",
    "body": "আসন্ন জাতীয় সংসদ নির্বাচনে বিএনপি মনোনীত গাজীপুর-২ আসনের প্রার্থী গাজীপুর মহানগর বিএনপির সাধারণ সম্পাদক এম মঞ্জুরুল করিম রনি নিজের বিলবোর্ড ও পোস্টার নিজেই অপসারণ করেছেন। সংসদ সদস্য প্রার্থী হিসেবে বিএনপির মনোনয়ন লাভের আগে ও পরে দলীয় নেতাকর্মীরা তার নামে নগরজুড়ে বিপুল পরিমাণ বিলবোর্ড, ফেস্টুন ও পোষ্টার টাঙান। সম্প্রতি নির্বাচন কমিশন থেকে এসব উচ্ছেদ করার নির্দেশনা দিলে প্রার্থী ও তার কর্মীরা এসব বিলবোর্ড ও ফেস্টুন উচ্ছেদ অভিযানে নামেন। রোববার বিকালে টঙ্গী ও গাজীপুর শহরে তার নামে বিভিন্ন স্থানে টাঙানো বিলবোর্ড, ফেস্টুন ও পোস্টার নিজ হাতে অপসারণ করেন। বিকাল ৪টার দিকে তিনি গাজীপুরে রাণী বিলাশ মনি বালিকা উচ্চ বিদ্যালয়ের সামনে থেকে অপসারণ অভিযান শুরু করেন। এ সময় দলীয় নেতাকর্মীরা তার সঙ্গে ছিলেন। এম মঞ্জুরুল করিম রনি মহানগরীর বিভিন্ন জায়গায় জুলাই আন্দোলনের সময় আঁকা পুরাতন বা মুছে যাওয়া গ্রাফিতি নতুনভাবে করে দেওয়ার উদ্যোগ নেবেন বলে জানান।",
    "date": null,
    "crawled_at": "2025-12-17 20:57:51"
}