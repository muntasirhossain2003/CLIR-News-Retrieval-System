{
    "url": "https://www.jugantor.com/country-news/1041195",
    "language": "bangla",
    "source": "jugantor",
    "title": "ভোট দিলে বিএনপিকে দেবেন, না দিলে ঘরে থাকতে পারবেন না",
    "body": "‘আপনারা ভোট দিলে বিএনপিকে দেবেন, না দিলে ঘরে শুয়ে থাকতে দেওয়া হবে না। কিন্তু আমাদের চোখের সামনে দিয়ে জামায়াত-রাজাকারদের ভোট দিলে বাড়িতে শান্তিতে থাকতে দেওয়া হবে না।’ ভোটারদের এমন হুমকি দেওয়ার অভিযোগ উঠেছে বিএনপির এক নেতার বিরুদ্ধে। বিএনপির ওই নেতার নাম মতিউর রহমান সাগর। শরীয়তপুরের নড়িয়া উপজেলায় নির্বাচনি প্রচারণাকালে ফেসবুক লাইভে এসে তিনি এমন হুমকি দেন বলে জানা গেছে। শনিবার রাতে নড়িয়া উপজেলার বাংলাবাজার এলাকায় অনুষ্ঠিত এক নির্বাচনি প্রচারণায় উপজেলা বিএনপির সাংগঠনিক সম্পাদক মতিউর রহমান সাগরের এ বক্তব্য সামাজিক যোগাযোগমাধ্যমে ছড়িয়ে পড়লে ব্যাপক সমালোচনা ও উত্তেজনার সৃষ্টি হয়। প্রচারকালে তিনি নিজের ফেসবুক আইডি থেকে প্রায় ১৩ মিনিটের একটি লাইভ ভিডিও করেন। সেখানেই তিনি এই হুমকিমূলক বক্তব্য দেন। ভিডিওটি ভাইরাল হওয়ার পর সমালোচনার মুখে তিনি তার আইডি থেকে ভিডিওটি সরিয়ে ফেলেন। তবে এর আগেই ভিডিওটি বিভিন্ন মাধ্যমে ছড়িয়ে পড়ে। এ বিষয়ে শরীয়তপুর-২ আসনের সহকারী রিটার্নিং কর্মকর্তা ও নড়িয়া উপজেলা নির্বাহী কর্মকর্তা (ইউএনও) মো. আব্দুল কাইয়ুম খান বলেন, ভিডিওটি আমাদের হাতে এসেছে। এটি স্পষ্টভাবে নির্বাচনি আচরণবিধি লঙ্ঘনের পর্যায়ে পড়ে। তবে এখনো এ বিষয়ে কোনো লিখিত অভিযোগ পাওয়া যায়নি। অভিযোগ পেলে সংশ্লিষ্ট ইলেক্টোরাল কমিটি প্রয়োজনীয় ব্যবস্থা নেবে। অভিযোগের বিষয়ে জানতে মতিউর রহমান সাগরের মোবাইল ফোনে একাধিকবার যোগাযোগের চেষ্টা করা হলেও তিনি ফোন রিসিভ করেননি। এ ব্যাপারে নড়িয়া উপজেলা জামায়াতে ইসলামীর আমির কাজী আবুল বাশার বলেন, আমাদের সঙ্গে অনেকেই গায়ে পড়ে ঝগড়া করার চেষ্টা করেন। আমরা সহসা কোনো প্রতিবাদ করি না। আমরা ধৈর্যধারণ করে রাজনীতি করি। আল্লাহর কাছে বিচার দিই। ওদের বিচার আল্লাহ ও জনগণ করবেন। এ বিষয়ে বিএনপির মনোনীত প্রার্থী সফিকুর রহমান কিরণকে একাধিকবার ফোন করলেও তিনি রিসিভ করেননি।",
    "date": null,
    "crawled_at": "2025-12-17 20:53:34"
}