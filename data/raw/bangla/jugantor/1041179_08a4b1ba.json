{
    "url": "https://www.jugantor.com/entertainment/1041179",
    "language": "bangla",
    "source": "jugantor",
    "title": "কিংবদন্তি নির্মাতা রব রাইনার ও তার স্ত্রীর ক্ষত-বিক্ষত লাশ উদ্ধার",
    "body": "হলিউড কিংবদন্তি অভিনেতা ও নির্মাতা রব রাইনার (৭৮) ও তার স্ত্রী মিশেল রাইনারের (৬৮) ক্ষত-বিক্ষত লাশ উদ্ধার করা হয়েছে। ক্যালিফোর্নিয়ার ব্রেন্টউডে নিজ বাসা থেকে তাদের মরদেহ উদ্ধার করে অগ্নিনির্বাপণ বিভাগ। গণমাধ্যম সূত্রে জানা গেছে, স্থানীয় সময় রোববার (১৪ ডিসেম্বর) বিকাল সাড়ে ৩টার দিকে চিকিৎসা সহায়তার জন্য ফোন পেয়ে ঘটনাস্থলে পৌঁছায় লস অ্যাঞ্জেলেস অগ্নিনির্বাপণ বিভাগ। সেখানে তারা এক পুরুষ ও এক নারীকে মৃত অবস্থায় পান। পরে বিভিন্ন সূত্র নিশ্চিত করে, নিহতরা হচ্ছে নির্মাতা রব রাইনার ও তার স্ত্রী মিশেল। গণমাধ্যমের প্রতিবেদনে আরও বলা হয়েছে, পরিবারের সদস্যদের মধ্য থেকেই এ হত্যাকাণ্ড সংঘটিত হয়ে থাকতে পারে বলে জানা গেছে। তাদের কন্যা রোমি প্রথম মরদেহ দেখতে পান। তবে তদন্ত শেষ না হওয়া পর্যন্ত আইনশৃঙ্খলা বাহিনী আনুষ্ঠানিকভাবে কারও নাম প্রকাশ করেনি। পুলিশ জানিয়েছে, প্রাথমিক তদন্তে এটি অপরাধমূলক ঘটনা বলেই মনে করা হচ্ছে। ঘটনার পূর্ণ তদন্ত চলছে। তবে প্রাথমিকভাবে ঘটনাটিকে হত্যাকাণ্ড হিসেবে দেখা হচ্ছে। এর আগে ১৯৮৯ সাল থেকে রব ও মিশেল দাম্পত্য জীবনে ছিলেন। দীর্ঘ তিন দশকের বেশি সময় একসঙ্গে কাটিয়েছেন তারা। রব রাইনার সবচেয়ে বেশি পরিচিত হন সত্তরের দশকের জনপ্রিয় টেলিভিশন ধারাবাহিক ‘অল ইন দ্য ফ্যামিলি’-তে মাইক স্টিভিক চরিত্রে অভিনয়ের মাধ্যমে। তিনি অভিনয়ের পাশাপাশি নিজেকে প্রতিষ্ঠিত করেন একজন সফল ও প্রভাবশালী নির্মাতা হিসেবে। তার পরিচালিত উল্লেখযোগ্য চলচ্চিত্রের মধ্যে রয়েছে ‘দিস ইজ স্পাইনাল ট্যাপ’, ‘দ্য প্রিন্সেস ব্রাইড’, ‘হোয়েন হ্যারি মেট স্যালি’, ‘অ্যা ফিউ গুড মেন’, ‘মিজারি’ ও ‘দ্য বাকেট লিস্ট’ ইত্যাদি।",
    "date": null,
    "crawled_at": "2025-12-16 19:14:02"
}