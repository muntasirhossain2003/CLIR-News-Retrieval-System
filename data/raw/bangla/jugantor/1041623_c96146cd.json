{
    "url": "https://www.jugantor.com/entertainment/1041623",
    "language": "bangla",
    "source": "jugantor",
    "title": "বিহারের মুখ্যমন্ত্রীর বিরুদ্ধে হুংকার দঙ্গল কন্যার",
    "body": "‘দঙ্গল’খ্যাত অভিনেত্রী জায়রা ওয়াসীম পর পর দুটি হিট ছবিতে অভিনয় করেই বলিউডকে বিদায় জানান। কারণ হিসাবে বলেছিলেন, তিনি ধর্মে মন দিতে চান। অভিনয় ছেড়েছেন প্রায় পাঁচ বছর হতে চলল। অন্তরালেই থাকেন। কিন্তু বিহারের মুখ্যমন্ত্রী নিতীশ কুমারের কীর্তি দেখে চুপ থাকতে পারলেন না। বিহারের মুখ্যমন্ত্রীর কাছে কোন দাবি করলেন জায়রা? খবর আনন্দবাজার অনলাইনের। সম্প্রতি সমাজমাধ্যমে বিহারের মুখ্যমন্ত্রীর একটি ভিডিও ভাইরাল হয়। সেখানে দেখা যাচ্ছে হিজাব পরিহিত এক নারী চিকিৎসককে নিয়োগপত্র দিচ্ছিলেন নিতীশ। সেটি নিতে মঞ্চের সামনে যেতেই মুখ্যমন্ত্রী তার দিকে তাকিয়ে প্রশ্ন করেন, ‘এটা কী?’ এর পরে তিনি খানিক ঝুঁকে ওই চিকিৎসকের হিজাব টেনে নামিয়ে দিতে উদ্যত হলেন। এর পর থেকেই বিরোধীরা নিতীশের এমন আচরণের তীব্র সমালোচনা করছেন। ঘটনার আকস্মিকতায় স্তম্ভিত হয়ে যান ওই নারী চিকিৎসক। তাকে হাত ধরে মঞ্চ থেকে নামিয়ে নেওয়া হয়। এই কাণ্ডটি চোখের সামনে হতে দেখে নিতীশের হাত ধরে থামানোর চেষ্টা করেন উপ-মুখ্যমন্ত্রী সম্রাট চৌধুরী। কিন্তু তত ক্ষণে যা হওয়ার হয়ে গিয়েছে। বিহারের মুখ্যমন্ত্রীর এই আচরণে ক্ষুব্ধ জায়রা। নিতীশের উচিত নিঃশর্ত ক্ষমা চাওয়া, দাবি জায়রার। তিনি ক্ষোভ প্রকাশ করে সমাজমাধ্যমে লেখেন, একজন নারীর আত্মসম্মান খেলার পুতুল নয়। অন্তত ভরা মঞ্চে এমন জিনিস মেনে নেওয়া যায় না। একজন মুসলিম নারী হিসাবে অন্য মুসলিম নারীর পর্দা এ ভাবে সরিয়ে দেওয়া আর সেই সঙ্গে ওই হাসি দেখলে রাগ হচ্ছে। ক্ষমতা মানেই সীমা উলঙ্ঘন করা যায় না। একা জায়রা নন, এই ভিডিও ভাইরাল হতেই সমালোচনায় মুখর হয়েছে আরজেডি ও কংগ্রেসের মতো দলগুলিও। যদিও নিতীশের দল জেডিইউ মুখ্যমন্ত্রীর এমন কার্যকলাপের পক্ষে সাফাই দিয়েছে।",
    "date": null,
    "crawled_at": "2025-12-17 21:13:14"
}