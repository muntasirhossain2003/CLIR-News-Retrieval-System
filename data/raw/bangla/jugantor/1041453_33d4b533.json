{
    "url": "https://www.jugantor.com/entertainment/1041453",
    "language": "bangla",
    "source": "jugantor",
    "title": "‘আমি রাজনৈতিক বিশ্লেষক নই, আমি সাধারণ একজন নাগরিক’",
    "body": "চলচ্চিত্র, সংগীত ও টেলিভিশনের পরিচিত অভিনেত্রী, সংগীতশিল্পী, নির্মাতা এবং প্রযোজক মেহের আফরোজ শাওন ও সাংবাদিক আনিস আলমগীরসহ চারজনের বিরুদ্ধে সন্ত্রাসবিরোধী আইনে মামলা দায়ের করা হয়েছে। রোববার (১৪ ডিসেম্বর) রাতে রাজধানীর উত্তরা পশ্চিম থানায় এই মামলা করেন জুলাই রেভ্যুলেশনারী এলায়েন্সের কেন্দ্রীয় সংগঠক আরিয়ান আহমেদ। মামলার অন্য অভিযুক্তরা হলেন মারিয়া কিশপট্ট এবং ইমতু রাতিশ ইমতিয়াজ। তবে শাওন অভিযোগ অস্বীকার করে বলেছেন, সন্ত্রাসবিরোধী আইনে তার বিরুদ্ধে কোনো মামলা হওয়ার মত আচরণ তিনি করেননি। সোমবার (১৫ ডিসেম্বর) বিকেলে বিবিসি বাংলাকে দেওয়া সাক্ষাৎকারে তিনি বলেন, ‘সন্ত্রাসবিরোধী আইনে মামলা হওয়ার মতো কিছু আমি করিনি।’ তিনি আরও বলেন, সন্ত্রাস বিষয়টি এখন স্পষ্ট, তাই তিনি মনে করেন, সন্ত্রাসবিরোধী আইনে তার বিরুদ্ধে মামলা হওয়ার মতো কোনো কাজ তিনি করেননি।   মামলায় অভিযোগ করা হয়েছে যে, অভিযুক্তরা আওয়ামী লীগের ‘সন্ত্রাসী কার্যক্রমে উসকানি’ এবং জুলাই মাসে গণঅভ্যুত্থান সম্পর্কে ‘কটুক্তি’ করে রাষ্ট্রের স্থিতিশীলতা নষ্ট করার ষড়যন্ত্র করেছেন। শাওন এই অভিযোগ অস্বীকার করে বলেন, ‘আমি শুধু নিজের মত প্রকাশ করেছি, যা কোনো রাজনৈতিক দলের পক্ষে বা বিপক্ষে নয়। আমি কোনো দলের নাম বা নেতার নাম ব্যবহার করিনি। আমি রাজনৈতিক বিশ্লেষক নই, আমি সাধারণ একজন নাগরিক। আমি যখন কিছু বিষয়ে কষ্ট পেয়েছি বা খটকা লেগেছে, তখন সেটি নিয়ে মতামত প্রকাশ করেছি।’ তিনি আরও বলেন, ‘একাত্তরের পর থেকেই আমরা কী চেয়েছি? মূলত মতপ্রকাশের স্বাধীনতা চেয়েছি। এবং যদি এখন সাধারণ মতামত প্রকাশ করলেই মামলা হতে হয় এবং গ্রেপ্তারের ভয় থাকে, তবে আমাদের বাকস্বাধীনতা কোথায়?’",
    "date": null,
    "crawled_at": "2025-12-17 21:13:55"
}