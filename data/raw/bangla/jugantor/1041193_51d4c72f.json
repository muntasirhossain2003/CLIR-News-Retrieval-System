{
    "url": "https://www.jugantor.com/country-news/1041193",
    "language": "bangla",
    "source": "jugantor",
    "title": "ছিনতাইয়ে জড়িয়ে পড়ছেন নারীরা",
    "body": "ছিনতাইয়ে জড়িয়ে পড়ছেন নারীরা। অনেক সময় ছিনতাই বা ছিনতাই চেষ্টার সময় নারীদের আটক করা হয়েছে। সম্প্রতি চাঁদপুরের ফরিদগঞ্জে ব্যাংক থেকে টাকা তুলে বের হওয়ার সময় এক নারীর ব্যাগ ছিনতাইয়ের চেষ্টাকালে দুই নারী ছিনতাইকারীকে আটক করে পুলিশের কাছে সোপর্দ করেছেন স্থানীয় জনতা। সোমবার (১৫ ডিসেম্বর) দুপুরে ফরিদগঞ্জ সাবরেজিস্ট্রার কার্যালয়ের সামনে এ ঘটনা ঘটে। ভুক্তভোগী পারুল বেগম জানান, তিনি ও তার স্বামী দেলোয়ার হোসেন ফরিদগঞ্জ কলাবাগান এলাকায় অবস্থিত একটি ব্যাংক থেকে ২ লাখ ৫০ হাজার টাকা উত্তোলন করে বের হন। পরে সাবরেজিস্ট্রার অফিসের সামনে পৌঁছলে হঠাৎ দুই নারী তার হাতে থাকা ভ্যানিটি ব্যাগ টান দিয়ে নেওয়ার চেষ্টা করে। এ সময় তিনি ‘চোর চোর’ বলে চিৎকার করলে আশপাশের লোকজন দ্রুত এগিয়ে এসে ওই দুই নারীকে আটক করেন। পরে স্থানীয়রা বিষয়টি থানায় জানালে ফরিদগঞ্জ থানা পুলিশ ঘটনাস্থলে গিয়ে তাদের আটক করে থানায় নিয়ে যায়। এ ঘটনায় ভুক্তভোগী পারুল বেগম থানায় লিখিত অভিযোগ দায়ের করেছেন। আটককৃত দুই নারীর বাড়ি টাঙ্গাইল জেলার নাগরপুর উপজেলায় বলে জানা গেছে। পুলিশ সূত্রে জানা গেছে, আটকরা দীর্ঘদিন ধরে চাঁদপুর শহরের গাছতলা এলাকায় ভাড়া বাসায় বসবাস করছিল। তারা বিভিন্ন উপজেলায় ঘুরে ছিনতাইসহ নানা অপরাধমূলক কর্মকাণ্ডে জড়িত ছিল বলে প্রাথমিক জিজ্ঞাসাবাদে জানা গেছে। এ বিষয়ে ফরিদগঞ্জ থানার ওসি মো. হেলাল উদ্দিন বলেন, ব্যাংক থেকে টাকা তুলে যাওয়ার পথে ফরিদগঞ্জ বাজারের সাবরেজিস্ট্রার অফিসের সামনে ছিনতাইয়ের চেষ্টা করলে স্থানীয় জনগণ তাদের আটক করে পুলিশের হাতে তুলে দেন। এ ঘটনায় তাদের বিরুদ্ধে ছিনতাই চেষ্টার মামলা দায়ের করে আদালতে পাঠানো হয়েছে।",
    "date": null,
    "crawled_at": "2025-12-17 20:52:39"
}