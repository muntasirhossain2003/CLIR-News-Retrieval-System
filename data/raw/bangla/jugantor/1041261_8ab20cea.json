{
    "url": "https://www.jugantor.com/country-news/1041261",
    "language": "bangla",
    "source": "jugantor",
    "title": "বিজয় দিবসের মঞ্চে ‘জয়বাংলা’ গান, অতঃপর...",
    "body": "খুলনার পাইকগাছায় বিজয় দিবস উদযাপন উপলক্ষে প্রস্তুতি মঞ্চের মাইকে ‘জয়বাংলা’ ও ‘শেখ মুজিবের’ গান বাজানোর অপরাধে সাউন্ডবক্স ভাঙচুর করা হয়েছে। উপজেলা পরিষদ চত্বরে নির্মাণাধীন মঞ্চে সোমবার দুপুরে মামনি সাউন্ডের অপারেটর আওয়ামী লীগ কর্মী নয়ন এ গান বাজায়। এ গানের শব্দ শুনে যুবদল নেতা আবু হুরাইরা বাদশা ও আবু হানিফ মঞ্চের কাছে গিয়ে এসব গান কে বাজাতে বলছে জানতে চান। এ সময় অপারেটর নয়ন জানান- মাইক্রোফোন চেক-আপ করছি। এ কথার পর তারা সাউন্ডবক্স ভাঙচুর করে ফেলে দেয়। এ বিষয়ে উপজেলা নির্বাহী অফিসার ওয়াসিউজ্জামান চৌধুরী বলেন, সরকারি কাজে আমি বাইরে ছিলাম। বিষয়টি জানার পর ঘটনাস্থলে এসে অপারেটরের কাছে বিষয়টি জানতে চাই। তিনি মাইক্রোফোন চেকআপ করতে এটা করেছেন। তবে তার ভুল হয়েছে বলে ক্ষমা চান। তার এ অপরাধ খুবই দুঃখজনক।",
    "date": null,
    "crawled_at": "2025-12-17 20:51:06"
}