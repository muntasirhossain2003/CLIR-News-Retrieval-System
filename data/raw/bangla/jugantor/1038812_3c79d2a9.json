{
    "url": "https://www.jugantor.com/international/1038812",
    "language": "bangla",
    "source": "jugantor",
    "title": "এবার মেক্সিকোকে হুমকি দিলেন ট্রাম্প",
    "body": "যুক্তরাষ্ট্রের প্রেসিডেন্ট ডোনাল্ড ট্রাম্প মেক্সিকোর বিরুদ্ধে দীর্ঘদিনের পানি চুক্তি লঙ্ঘনের অভিযোগ তুলে দেশটির ওপর ৫ শতাংশ শুল্ক আরোপের হুমকি দিয়েছেন। সোমবার (৮ ডিসেম্বর) নিজের সোশ্যাল মিডিয়া প্ল্যাটফর্ম ‘ট্রুথ সোশ্যাল’-এ দেওয়া এক বিবৃতিতে তিনি এ সতর্কবার্তা দেন। ট্রাম্প বলেন, যুক্তরাষ্ট্র-মেক্সিকোর মধ্যে বিদ্যমান পানি চুক্তি অনুযায়ী মেক্সিকোর যুক্তরাষ্ট্রকে বিপুল পরিমাণ পানি সরবরাহ করার কথা থাকলেও তা দীর্ঘদিন ধরে পালন করা হচ্ছে না। এর ফলে টেক্সাস অঙ্গরাজ্যের ফসল ও পশুপালন মারাত্মক ক্ষতির মুখে পড়েছে। তিনি দাবি করেন, গত পাঁচ বছরে মেক্সিকো যুক্তরাষ্ট্রের কাছে ৮ লাখ একর-ফুটের বেশি পানি বকেয়া রেখেছে, যা নিয়ে যুক্তরাষ্ট্রের পক্ষ থেকে বারবার তাগাদা দেওয়া হলেও কোনো সাড়া মেলেনি।  ট্রাম্প বলেন, ৩১ ডিসেম্বরের মধ্যে মেক্সিকোকে কমপক্ষে ৭ লাখ একর-ফুট পানি ছাড়তে হবে, এবং বাকি অংশ দ্রুত দিতে হবে। কিন্তু এখন পর্যন্ত মেক্সিকো কোনো ধরনের পদক্ষেপ নেয়নি, যা আমাদের কৃষকদের প্রতি ভয়াবহ অন্যায়। তিনি আরও বলেন, পরিস্থিতি একইভাবে চলতে থাকলে যুক্তরাষ্ট্র মেক্সিকোর ওপর ৫ শতাংশ শুল্ক আরোপের জন্য প্রয়োজনীয় নথি তিনি ইতোমধ্যে অনুমোদন দিয়েছেন। যদি মেক্সিকো অবিলম্বে পানি ছেড়ে না দেয়, তবে আমরা এই শুল্ক আরোপ করব।",
    "date": null,
    "crawled_at": "2025-12-16 19:03:41"
}