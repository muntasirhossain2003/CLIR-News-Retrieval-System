{
    "url": "https://www.jugantor.com/country-news/1012824",
    "language": "bangla",
    "source": "jugantor",
    "title": "লবণ মাঠ দখল নিয়ে দুই গ্রুপের সংঘর্ষে আহত ৪",
    "body": "চট্টগ্রামের বাঁশখালীতে লবণ মাঠ ও চিংড়ি ঘের দখল নিয়ে দুই গ্রুপের মধ্যে সংঘর্ষ হয়েছে। এ ঘটনায় ছররা গুলিতে দুই কিশোরসহ চারজন আহত হয়েছেন। সোমবার সন্ধ্যা ৬টা থেকে রাত ১০টা পর্যন্ত থেমে থেমে উপজেলার সরল ইউনিয়নের পশ্চিম সরল বেড়িবাঁধসংলগ্ন এলাকায় এ সংঘর্ষের ঘটনা ঘটে। আহতদের প্রথমে উপজেলা স্বাস্থ্য কমপ্লেক্সে নেওয়া হয়। পরে অবস্থার অবনতি হওয়ায় তাদেরকে চট্টগ্রাম মেডিকেল কলেজ হাসপাতালে পাঠানো হয়। আহতদের মধ্যে দুই কিশোর রয়েছে। তবে তাদের পরিচয় জানা যায়নি। আহত অপর দুজন হলেন- আবু তাহের (৫৫) ও মো. রুবেল (২১)।  স্থানীয় সূত্রে জানা যায়, ওই এলাকায় দীর্ঘদিন ধরে লবণ মাঠ ও চিংড়ি ঘের দখলকে কেন্দ্র করে আবুল মনসুর গ্রুপ ও কবির আহমদ গ্রুপের মধ্যে বিরোধ চলছিল। প্রভাব বিস্তার ও দখল নিয়ে দুই পক্ষের মধ্যে আগেও বেশ কয়েকবার সংঘর্ষ ও গোলাগুলির ঘটনা ঘটেছে। বাঁশখালী উপজেলা স্বাস্থ্য কমপ্লেক্সের দায়িত্বরত চিকিৎসক সৌরভ দেব বলেন, আহত চারজনকে প্রাথমিক চিকিৎসা দেওয়ার পর চট্টগ্রাম মেডিকেল কলেজ হাসপাতালে পাঠানো হয়েছে। বাঁশখালী থানার ওসি সাইফুল ইসলাম জানান, দুই পক্ষের মধ্যে প্রায়ই মারামারির ঘটনা ঘটে। এর আগে বিষয়টি সমাধানের জন্য দুই পক্ষকে নিয়ে একাধিকবার থানায় বৈঠক হয়েছে। সোমবার রাতেও দুই পক্ষ সংঘর্ষে জড়ালে কয়েকজন আহত হন। এ ঘটনায় কোনো পক্ষ থানায় অভিযোগ দেয়নি।",
    "date": null,
    "crawled_at": "2025-12-16 18:58:02"
}