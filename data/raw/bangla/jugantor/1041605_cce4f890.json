{
    "url": "https://www.jugantor.com/country-news/1041605",
    "language": "bangla",
    "source": "jugantor",
    "title": "যমজ বোনের অসামান্য সাফল্য",
    "body": "অসামান্য সাফল্যের স্বাক্ষর রেখেছেন যমজ বোন। ২০২৫-২০২৬ শিক্ষাবর্ষে মেডিকেল কলেজে চান্স পেয়েছে ময়মনসিংহের নান্দাইলের যমজ বোন। তাদের মধ্যে ফাবিহা জামান মিহা ময়মনসিংহ মেডিকেল কলেজে এবং লামিসা জামান লিহা নেত্রকোনা মেডিকেল কলেজে পড়ার চূড়ান্ত সুযোগ পেয়েছে। এই যমজ বোন নান্দাইল উপজেলার ভাটি সাভার গ্রামের ডা. এম. কামরুজ্জামান মানিক ও কলেজের সহকারী অধ্যাপক তসলিমা বেগম লাভলীর কন্যা। জানা গেছে, মিহা ও লিহা ময়মনসিংহ ইন্টারন্যাশনাল স্কুল ও ক্যান্টনমেন্ট পাবলিক স্কুল অ্যান্ড কলেজ ময়মনসিংহে প্রাথমিক, মাধ্যমিক এবং উচ্চ মাধ্যমিক সম্পন্ন করেন। দুই পরীক্ষাতে তারা মেধাবৃত্তি পেয়েছিলেন। এদিকে তাদের বাবা ময়মনসিংহ মেডিকেল কলেজ ও হাসপাতালের অর্থোপেডিক সার্জারি বিভাগের সহযোগী অধ্যাপক এবং মাতা তসলিমা বেগম লাভলী ময়মনসিংহ নাসিরাবাদ কলেজের রসায়ন বিভাগের সহকারী অধ্যাপক ও বিভাগীয় প্রধান হিসাবে কর্মরত আছেন। যমজ বোনের অদম্য ইচ্ছাশক্তি ও কঠোর পরিশ্রমের ফলেই একসঙ্গে উত্তীর্ণ হয়ে মেডিকেল কলেজে পড়ার চমক সৃষ্টি করেছে। তাদের এই কৃতিত্বপূর্ণ অর্জনে পরিবার, স্বজন ও এলাকাবাসীর মধ্যে আনন্দের বন্যা বইছে। বর্তমানে তারা ময়মনসিংহের বাউন্ডারি রোডে বসবাস করেন। এ বিষয়ে ডা. এম কামরুজ্জামান মানিক জানান, এই সাফল্য শুধু তাদের পরিবারের নয়, পুরো নান্দাইলবাসীর। তাদের এই অর্জন আশপাশের শিক্ষার্থীদের জন্য বড় অনুপ্রেরণা হয়ে থাকবে। তারা মানবিক চিকিৎসক হয়ে দেশ ও দশের সেবা করবে। তবে এখানে তাদের শিক্ষক মায়ের অবদান অনেক বেশি। মা তসলিমা বেগম লাভলী মা বলেন, মেয়েদের পরিশ্রমের সার্থকতায় আল্লাহর কাছে শুকরিয়া জ্ঞাপন করি, তারা যেন তাদের মানবিক গুণগুলো আজীবন ধারণ করতে পারে। যমজ বোনরা তাদের অনুভূতি জানিয়ে বলেন, আলহামদুলিল্লাহ। মানবিক ডাক্তার হয়ে পরিবার, জন্মস্থান নান্দাইলসহ দেশ ও মানুষের সেবা করতে চাই।",
    "date": null,
    "crawled_at": "2025-12-17 20:43:40"
}