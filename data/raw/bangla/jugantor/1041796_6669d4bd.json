{
    "url": "https://www.jugantor.com/country-news/1041796",
    "language": "bangla",
    "source": "jugantor",
    "title": "ভোলায় বিএনপি জামায়াতের পালটাপালটি হামলা উত্তেজনা",
    "body": "ভোলায় বিএনপির কর্মীকে মারধরের ঘটনাকে কেন্দ্র করে জামায়াত ও বিএনপির মধ্যে পালটাপালটি হামলা হয়েছে। এ সময় জামায়াত সমর্থিত বেশ কয়েকজন ব্যবসায়ীর দোকানে ভাঙচুর চালানো হয়। মঙ্গলবার বিকালে ও রাতে জেলা সদরের ভেলুমিয়া এলাকায় এ ঘটনা ঘটে। এর আগে সকালে ওই কর্মীকে মারধর করা হয় বলে জানা গেছে। এ ঘটনায় এলাকায় উত্তেজনা বিরাজ করছে। সন্ধ্যার পর বাজারের দোকানপাট বন্ধ হয়ে যায়। জানা গেছে, রাত ৮টায় জামায়াত সংবাদ সম্মেলনের আয়োজন করলে ছাত্রদলের একটি গ্রুপ মিছিল নিয়ে জামায়াত সমর্থিত বেশ কয়েক ব্যবসায়ীর দোকানে হামলা করে। এ সময় দোকানের মালামাল ও আসবাবপত্র বাইরে ছুড়ে ফেলে দেওয়া হয়। এর আগে বিকালে ওই বাজারের ব্যবসায়ী আশিকুর রহমান আশিকের দোকানে হামলা করে স্টাফকে মারধর করা হয়। উপজেলা বিএনপির সদস্য সচিব হেলাল উদ্দিন জানান, নির্বাচন বানচাল করতে ভোলার বিভিন্ন উপজেলায় জামায়াত পরিকল্পিত হামলা করছে। উসকানিমূলক কর্মকাণ্ড করছে। তবে জেলা জামায়াতের শূরা সদস্য আমির হোসেন জানান, সকালে জামায়াতের একটি মিছিলে বিএনপির এক কর্মী বাধা দেয়। ওই সময় তর্কবিতর্ক হয়। এর জেরে বিকালে তাদের দলের সমর্থিত এক ব্যবসায়ীর দোকানে হামলা চালানো হয়। দোকানের স্টাফকে মারধর করে। রাতেও হামলা করে বিএনপি। ওই সময় সংবাদ সংগ্রহে গেলে সাংবাদিকরাও অবরুদ্ধ হয়ে পড়েন। নৌবাহিনী ও পুলিশ পরিস্থিতি নিয়ন্ত্রণে আনে। এই ঘটনায় দলটির পক্ষ থেকে মামলা করা হচ্ছে বলেও জানান জামায়াত নেতা। এদিকে রাতে জেলা জামায়াত কার্যালয়ে সংবাদ সম্মেলন করে ঘটনার নিন্দা ও দোষীদের বিচার দাবি করেন উপজেলা জামায়াতের আমির কামাল হোসেন। ভোলা-১ আসনে জামায়াতের প্রার্থী দলের নায়েবে আমির অধ্যক্ষ নজরুল ইসলাম জানান, জামায়াতের জনসমর্থন দেখে বিএনপি তাদের হাইকমান্ডের নির্দেশে হামলা করছে।",
    "date": null,
    "crawled_at": "2025-12-17 20:42:17"
}