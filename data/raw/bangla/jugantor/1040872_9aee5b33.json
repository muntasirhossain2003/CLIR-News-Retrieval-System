{
    "url": "https://www.jugantor.com/country-news/1040872",
    "language": "bangla",
    "source": "jugantor",
    "title": "৪৫ লাখ টাকার ভারতীয় কয়লার চালান জব্দ, গ্রেফতার ২",
    "body": "শুল্ক ফাঁকি দিয়ে ভারত থেকে চোরাচালানের কয়লা জাদুকাটা নদীর নৌপথে নিয়ে যাবার সময় সুনামগঞ্জের তাহিরপুরের দুই চোরাকারবারিকে গ্রেফতার করেছে পুলিশ। রোববার (১৪ ডিসেম্বর) গ্রেফতারকৃতদের মামলা দায়েরপূর্বক আদালতের মাধ্যমে সুনামগঞ্জ জেলা কারাগারে পাঠানো হয়েছে। এর আগে সুনামগঞ্জের তাহিরপুরের জাদুকাটা নদীর নৌপথে স্টিল বডি ট্রলারবোঝাই ৩০ মেট্রিক টন ভারতীয় চোরাচালানের কয়লাসহ দুই চোরাকারবারিকে গ্রেফতার করে থানার বাদাঘাট পুলিশ তদন্ত কেন্দ্রের সদস্যরা। গ্রেফতারকৃতরা হলেন- তাহিরপুরের বাদাঘাটের কামড়াবন্দ গ্রামের সামসু মিয়ার ছেলে আল-আমিন, সুনামগঞ্জ সদর উপজেলার কামারটুক গ্রামের উস্তার আলীর ছেলে সুফিয়ান। রোববার সন্ধ্যায় সুনামগঞ্জ জেলা পুলিশের অতিরিক্ত পুলিশ সুপার রাকিবুল হাসান কয়লা চোরাচালান সংক্রান্ত মামলা ও গ্রেফতার দুই চোরাকারবারিকে জেলা কারাগারে প্রেরণের বিষয়টি নিশ্চিত করেন। সুনামগঞ্জ পুলিশ সুপার এবিএম জাকির হোসেন পিপিএম যুগান্তরকে বলেন, মাদক, কয়লা, ভারতীয় বিড়ি, কসমেটিকস, গবাদিপশুসহ সব ধরনের চোরাচালান প্রতিরোধে ও চোরাকাবারি, চাঁদাবাজদের গ্রেফতারে জেলার সব থানা, পুলিশ তদন্ত কেন্দ্র, ফাঁড়ি, ডিবি পুলিশকে কঠোর নির্দেশনা দেওয়া হয়েছে।",
    "date": null,
    "crawled_at": "2025-12-17 20:57:28"
}