{
    "url": "https://www.jugantor.com/country-news/1040871",
    "language": "bangla",
    "source": "jugantor",
    "title": "সারবোঝাই ট্রাক উল্টে ইছামতি নদীতে, ক্ষতি ৬ লাখ",
    "body": "মানিকগঞ্জের ঘিওরে নিয়ন্ত্রণ হারিয়ে সারবোঝাই একটি ট্রাক উল্টে ইছামতি নদীতে পড়ে গেছে। এতে প্রায় ৬ লাখ টাকার সার ক্ষতিগ্রস্ত হয়েছে বলে জানিয়েছেন সংশ্লিষ্ট ব্যবসায়ীরা। তবে দুর্ঘটনায় কোনো প্রাণহানির ঘটনা ঘটেনি। রোববার (১৪ ডিসেম্বর) সকাল ৮টার দিকে ঘিওর উপজেলা সদর সংলগ্ন কুস্তা বন্দর এলাকায় ইছামতি নদীতে এ দুর্ঘটনা ঘটে। দুর্ঘটনাকবলিত ট্রাকটিতে প্রায় সাড়ে পাঁচ শতাধিক বস্তা বিভিন্ন প্রকারের সার (টিএসপি ও ডিএপি) ছিল। দুর্ঘটনায় ট্রাকটির চালক ও হেলপার সামান্য আহত হলেও তাদের অবস্থা গুরুতর নয়। ক্ষতিগ্রস্ত সার ব্যবসায়ী ওয়াজেদ আলী অভিযোগ করে বলেন, নারায়ণগঞ্জ থেকে ঘিওর উপজেলার ফুলহারা বাজারের বিভিন্ন ডিলারের জন্য সার নিয়ে ট্রাকটি আসছিল। তবে চালক মূল সড়ক ব্যবহার না করে ভুলবশত একটি ঝুঁকিপূর্ণ রাস্তা দিয়ে বাজারে প্রবেশের চেষ্টা করেন। এ সময় ট্রাকটির নিয়ন্ত্রণ হারিয়ে সরাসরি ইছামতি নদীতে পড়ে যায়। চালকের খামখেয়ালি ও অসতর্ক আচরণকেই তিনি দুর্ঘটনার জন্য দায়ী করেন। স্থানীয় প্রত্যক্ষদর্শী আশিষ, আবুল হোসেন ও জবেদ আলী জানান, কুস্তা বন্দর গরুহাট সংলগ্ন রাস্তাটি দীর্ঘদিন ধরেই ঝুঁকিপূর্ণ অবস্থায় রয়েছে। সাধারণত এ পথে ভারি যানবাহন চলাচল করে না। সকালে হঠাৎ করে সারবোঝাই ট্রাকটি ওই পথে ঢুকতেই দুর্ঘটনাটি ঘটে। ঘিওর থানার অফিসার ইনচার্জ (ওসি) মীর মাহাবুব ঘটনাস্থল পরিদর্শনের বিষয়টি নিশ্চিত করে বলেন, দুর্ঘটনায় কোনো প্রাণহানির ঘটনা ঘটেনি। ক্ষতিগ্রস্ত সার ব্যবসায়ীরা ঘটনাস্থলে উপস্থিত থেকে নদীতে পড়ে যাওয়া সার উদ্ধারের চেষ্টা চালাচ্ছেন। এ ঘটনায় এখন পর্যন্ত থানায় কোনো লিখিত অভিযোগ দায়ের করা হয়নি। এদিকে নদীতে স্বল্প পানির কারণে সার মিশে যাওয়ায় পরিবেশ দূষণ ও মাছের ক্ষতির আশঙ্কা প্রকাশ করেছেন স্থানীয় বাসিন্দারা। ঘিওর উপজেলা কৃষি কর্মকর্তা তহমিনা খাতুন জানান, দুর্ঘটনাকবলিত ট্রাক উদ্ধারের পাশাপাশি ক্ষয়ক্ষতির পরিমাণ নিরূপণ করা হচ্ছে। পরিবেশগত ক্ষতির বিষয়টিও গুরুত্বসহকারে দেখা হচ্ছে।",
    "date": null,
    "crawled_at": "2025-12-17 20:57:02"
}