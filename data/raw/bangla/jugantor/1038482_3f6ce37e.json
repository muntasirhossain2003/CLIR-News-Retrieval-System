{
    "url": "https://www.jugantor.com/tech/1038482",
    "language": "bangla",
    "source": "jugantor",
    "title": "ঘরের কোথায় রাউটার লাগালে ওয়াই-ফাইয়ের স্পিড ভালো পাবেন",
    "body": "নতুন বাসায় ওঠার পর বা নতুন ইন্টারনেট সংযোগ নেওয়ার সময় আমরা সাধারণত রাউটারটিকে টেকনিশিয়ানের রেখে দেওয়া জায়গাতেই রেখে দিই। কিন্তু অনেক ক্ষেত্রেই টেকনিশিয়ানরা রাউটার ঠিক জায়গায় বসান না। রাউটার ভুল জায়গায় থাকলে ওয়াই-ফাইয়ের গতি কমে যায়, ভিডিও কলে ল্যাগ হয় এবং ঘরের বিভিন্ন অংশে সিগন্যাল পৌঁছায় না। এমনকি ভালো মানের রাউটার থাকলেও সঠিক অবস্থানে না থাকলে তার পারফরম্যান্স উল্লেখযোগ্যভাবে কমে যায়। প্রযুক্তি বিশেষজ্ঞরা বলেন, রাউটার কোথায় রাখা হচ্ছে—এটাই দ্রুত ওয়াই-ফাইয়ের জন্য সবচেয়ে গুরুত্বপূর্ণ বিষয়। ঘরের কোন স্থানে রাউটার রাখলে ভালো নেট পাওয়া যাবে, তা নির্ভর করে কয়েকটি মূল বিষয়ের উপর: ১. রাউটার রাখুন ঘরের কেন্দ্রস্থলে রাউটার চারদিকে সিগন্যাল ছড়ায়। তাই এক কোণে রাখলে সিগন্যালের বড় অংশ দেয়াল বা বাইরে নষ্ট হয়ে যায়। মাঝখানে রাখলে কাভারেজ বাড়ে। কোণে রাখলে পাশের বাসায়ও সিগন্যাল পৌঁছে গিয়ে নিরাপত্তাজনিত সমস্যা তৈরি করতে পারে। মাঝখানে আনতে হলে মোডেম থেকে দূরত্ব বাড়তে পারে—সেক্ষেত্রে লম্বা ইথারনেট কেবল বা পাওয়ারলাইন অ্যাডাপ্টার ব্যবহার করতে হবে। ২. রাউটার যত উঁচুতে, তত ভালো সিগন্যাল রাউটার সাধারণত নিচের দিকে বেশি সিগন্যাল পাঠায়, তাই মেঝে বা নিচু স্থানে রাখলে সিগন্যাল বাধাপ্রাপ্ত হয়। এজন্য রাউটারকে বুকশেলফের ওপর বা দেয়ালে মাউন্ট করে উঁচুতে রাখা ভালো। অনলাইনে সহজেই বিভিন্ন ধরনের রাউটার মাউন্ট পাওয়া যায়। ৩. ইলেকট্রনিক যন্ত্রপাতি থেকে দূরে রাখুন কিছু ডিভাইস রাউটারের সিগন্যাল নষ্ট করে, যেমন— মাইক্রোওয়েভ: ২.৪ গিগাহার্টজে সিগন্যাল পাঠায়, যা রাউটারের সিগন্যালের সঙ্গে ইন্টারফিয়ারেন্স তৈরি করে। বড় টিভি: সিগন্যাল বাধা দেয়। ধাতব বস্তু: সিগন্যাল শোষে বা প্রতিফলিত করে। অ্যাকুরিয়াম: পানি সিগন্যাল ঠেকিয়ে দেয়, ফলে রাউটার ও ডিভাইসের মাঝে থাকলে গতি কমে যায়। সঠিক স্থানে রাউটার রাখলেই ওয়াই-ফাই স্পিড অনেক বেড়ে যায়। আমরা অনেক সময় অজান্তেই রাউটারকে মেঝে, কোণা বা ইলেকট্রনিকসের পাশে রেখে ইন্টারনেট ধীর হওয়ার কারণ তৈরি করি। রাউটার যত উন্নত প্রযুক্তিরই হোক, ভুল জায়গায় থাকলে তার ক্ষমতার অর্ধেকই নষ্ট হয়ে যায়। তাই নতুন ইন্টারনেট নেওয়ার পর রাউটার রাখার জন্য ঘরের সবচেয়ে উপযোগী জায়গাটি বেছে নিন। সূত্র: সিনেট",
    "date": null,
    "crawled_at": "2025-12-17 21:15:20"
}