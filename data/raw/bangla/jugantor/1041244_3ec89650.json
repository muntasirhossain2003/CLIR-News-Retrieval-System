{
    "url": "https://www.jugantor.com/country-news/1041244",
    "language": "bangla",
    "source": "jugantor",
    "title": "মেডিকেলে সুযোগ না পাওয়ায় বিদ্যুতের খুঁটিতে উঠে শিক্ষার্থীর আত্মহত্যা",
    "body": "২০২৫-২৬ শিক্ষাবর্ষে মেডিকেলে ভর্তি পরীক্ষার ফলাফল প্রকাশিত হয় রোববার (১৪ ডিসেম্বর)। এতে ভর্তির সুযোগ না পাওয়ার ব্যর্থতা সইতে না পেরে আত্মহত্যা করেছেন নিয়ামুল ইসলাম নীরব। সোমবার (১৫ ডিসেম্বর) সন্ধ্যার পর কুড়িগ্রামের নাগেশ্বরী উপজেলার বেরুবাড়ী ইউনিয়নের চিলমারী এলাকায় জানাজা শেষে বাড়ির পাশেই তাকে দাফন করা হয়েছে। বিষয়টি নিশ্চিত করে নীরবের চাচা আবু বকর সিদ্দিক বলেন, রোববার সন্ধ্যায় রংপুরের লালবাগ এলাকার অদূরে বালাপাড়া এলাকায় ৩৩ হাজার ভোল্ট ক্ষমতাসম্পন্ন বৈদ্যুতিক সঞ্চালন লাইনের খুঁটিতে উঠে নীরব আত্মহত্যা করেছে। নীরব কুড়িগ্রামের নাগেশ্বরী উপজেলার বেরুবাড়ী ইউনিয়নের চিলমারী এলাকার শিক্ষক এরশাদুল হক ও নুরুন্নাহার বেগমের ছেলে। নীরব বাবা-মায়ের দুই ছেলের মধ্যে বড়। উচ্চ মাধ্যমিক পরীক্ষার পর তিনি রংপুরে থেকে ভর্তি পরীক্ষার প্রস্তুতি নিচ্ছিলেন। আবু বকর জানান, উচ্চ মাধ্যমিক পরীক্ষার পর থেকে নীরব মেডিকেল ভর্তি পরীক্ষার প্রস্তুতি নিতে রংপুরে কোচিং করলেও উত্তীর্ণ হতে পারেনি। রোববার দুপুর থেকে পরিবারের লোকজন তার ফোন বন্ধ পায়। সন্ধ্যার পর পরিবার জানতে পারে নীরব বৈদ্যুতিক খুঁটিতে উঠে সঞ্চালন লাইন দিয়ে আত্মহত্যা করেছে। এতে বৈদ্যুতিক শকে তার শরীর পুড়ে নিচে পড়ে যায়। পরে তার বাবা রংপুর গিয়ে আইনি প্রক্রিয়া শেষে লাশ গ্রামের বাড়িতে নিয়ে আসেন। কুড়িগ্রামের নাগেশ্বরী উপজেলার বেরুবাড়ী ইউনিয়ন পরিষদের প্যানেল চেয়ারম্যান আশরাফুল হক বলেন, ঘটনা শুনে ওই বাড়িতে গিয়েছি। বিষয়টি খুবই মর্মান্তিক। পরিবারের লোকজন সবাই শোকে স্তব্ধ। সন্ধ্যার পর জানাজা শেষে বাড়ির পাশেই লাশ দাফন করা হয়েছে।",
    "date": null,
    "crawled_at": "2025-12-17 20:50:59"
}