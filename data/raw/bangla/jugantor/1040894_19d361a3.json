{
    "url": "https://www.jugantor.com/country-news/1040894",
    "language": "bangla",
    "source": "jugantor",
    "title": "আ.লীগ নেতার উপস্থিতিতে বাহুবলে বুদ্ধিজীবী দিবস পালন",
    "body": "হবিগঞ্জের বাহুবলে শহীদ বুদ্ধিজীবী দিবসের রাষ্ট্রীয় কর্মসূচিতে কার্যক্রম নিষিদ্ধ আওয়ামী লীগ নেতার উপস্থিত থাকার অভিযোগ উঠেছে। এ ঘটনায় স্থানীয়দের মধ্যে ক্ষোভ বিরাজ করছে। রোববার (১৪ ডিসেম্বর) বেলা ১১টায় রশিদপুর বধ্যভূমিতে উপজেলা প্রশাসনের আয়োজনে শহীদ বুদ্ধিজীবী দিবস উপলক্ষে আলোচনা সভা ও দোয়া মাহফিল অনুষ্ঠিত হয়। অনুষ্ঠানে সাবেক বাহুবল সদর ইউনিয়ন যুবলীগের সাধারণ সম্পাদক ও বর্তমান বাহুবল সদর ওয়ার্ড আওয়ামী লীগের সাধারণ সম্পাদক সাদিকুর রহমান (ছাবু) অংশগ্রহণ করেন। প্রশাসনিক আয়োজনে নিষিদ্ধ রাজনৈতিক নেতার উপস্থিতিকে কেন্দ্র করে স্থানীয়ভাবে আলোচনা-সমালোচনা শুরু হয়েছে। সামাজিক মাধ্যম ফেসবুকে ছবি ভাইরাল হলে উপজেলা নির্বাহী কর্মকর্তা (ইউএনও) ও ওসির প্রত্যাহারের দাবি উঠে। অনুষ্ঠানে সভাপতিত্ব করেন বাহুবল ইউএনও। উপস্থিত ছিলেন সহকারী কমিশনার ভূমি মো. মাহবুব ইসলাম ও থানার ওসি মো. সাইফুল ইসলাম। তবে উপজেলা পরিষদের বিভিন্ন গুরুত্বপূর্ণ দপ্তরের কর্মকর্তাদের অনুপস্থিতি অনুষ্ঠানের গাম্ভীর্য ও রাষ্ট্রীয় কর্মসূচির মর্যাদা নিয়ে প্রশ্ন তুলেছে সচেতন মহলে। এ বিষয়ে জানতে চাইলে উপজেলা নির্বাহী কর্মকর্তা মিল্টন চন্দ্র দে বলেন, আমি নতুন যোগদান করেছি। বিএনপি নেতা আব্দুল ওয়াহিদ বলেন, সরকারি পোগ্রামে নিষিদ্ধ আওয়ামী লীগের নেতা কাম্য নয়। উপজেলা জামায়াত নেতা হাবিবুর রহমান বলেন, নিষিদ্ধ দলের নেতাকে নিয়ে সরকারি প্রোগ্রাম করাটা কোনোভাবেই মেনে নেওয়া যায় না।",
    "date": null,
    "crawled_at": "2025-12-17 20:55:16"
}