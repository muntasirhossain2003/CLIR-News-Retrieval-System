{
    "url": "https://www.jugantor.com/sports/1041509",
    "language": "bangla",
    "source": "jugantor",
    "title": "বাংলাদেশের কোচ হওয়ার সুযোগ এলে ভেবে দেখবেন শোয়েব",
    "body": "পাকিস্তানের প্রাক্তন তারকা পেসার শোয়েব আখতার তিন দিনের জন্য বাংলাদেশে এসেছেন। তিনি এবারের বিপিএলের ১২তম আসরে ঢাকা ক্যাপিটালসের মেন্টরের দায়িত্বে থাকবেন। বিপিএল শুরুর আগেই তিনি বাংলাদেশে পৌঁছেছেন। বাংলাদেশে এসে সোমবার গণমাধ্যমের সঙ্গে এক সাক্ষাৎকারে শোয়েবকে প্রশ্ন করা হয়, যদি বাংলাদেশের পেস বোলিং কোচের দায়িত্ব দেওয়া হয়, তবে তিনি সেটি গ্রহণ করবেন কিনা। এর উত্তরে শোয়েব বলেন, ‘শন টেইট বাংলাদেশ ক্রিকেটের ইতিহাসের অন্যতম সেরা পেস বোলিং কোচ। যদি তিনি থাকেন, তবে আমাকে প্রয়োজন হবে না। সে একজন দারুণ কোচ এবং ভালো, সৎ মানুষ। যদি আমি কোচিংয়ের সুযোগ পাই, তবে চ্যাম্পিয়ন হওয়ার উদ্দেশ্যে আসব। তবে আমার হাতে খুব বেশি সময় নেই। এখনো শন টেইটই সেরা পছন্দ।’   পরে শোয়েব নাহিদ রানা সম্পর্কে বলেন, ‘নাহিদ রানাকে আরও ট্রেনিং করতে হবে, শরীরে চাপ নিতে হবে। যদি তার মাসল ঠিক থাকে, পেস এবং মনোভাব ভালো থাকে, তবে সে দুনিয়ার অন্যতম সেরা পেস বোলার হতে পারবে। তাসকিনের ক্ষেত্রেও একই ব্যাপার, সে বর্তমানে দারুণ ছন্দে রয়েছে।’ শোয়েব ১৯৯৯ সালের বিশ্বকাপের সেই ম্যাচটির কথা উল্লেখ করেন, যেখানে বাংলাদেশ পাকিস্তানকে পরাজিত করেছিল। তিনি বলেন, ‘১৯৯৯ সালের বিশ্বকাপে আমরা বাংলাদেশের কাছে হেরেছিলাম। সেই ম্যাচে আমি খেলেছিলাম। তারপর থেকে দুই দেশের মধ্যে অনেক কিছুই বদলেছে। বাংলাদেশ সবসময় জয়ী হতে চায় এবং বাংলাদেশের জনগণ ক্রিকেটকে খুব ভালোবাসে। যখনই দেখি বাংলাদেশ ভালো করছে, খুব ভালো লাগে। আফগানিস্তান বা অন্যান্য ছোট দলগুলো যখন জয়ী হয়, তাও আমার খুব ভালো লাগে।’",
    "date": null,
    "crawled_at": "2025-12-16 19:13:02"
}