{
    "url": "https://www.jugantor.com/entertainment/1041167",
    "language": "bangla",
    "source": "jugantor",
    "title": "৬ বছর পর বিচ্ছেদের খবর প্রকাশ্যে, যা বললেন অপু",
    "body": "বিনোদন জগতের ছোটপর্দার অভিনেতা রাশেদ মামুন অপু সংবাদ পাঠিকা মমরেনাজ মোমকে ভালোবেসে বিয়ে করেছিলেন। দীর্ঘ ছয় বছর পর প্রকাশ্যে এলো এ দম্পতির বিচ্ছেদের খবর। রোববার (১৪ ডিসেম্বর) সামাজিক মাধ্যম ফেসবুকে একটি পোস্টের মাধ্যমে বিষয়টি নিশ্চিত করেন অপু। যদিও সামাজিক চাপ ও লজ্জার কারণে এতদিন তা গোপন রাখা হয়েছিল বলে জানিয়েছেন তিনি। বিশ্ববিদ্যালয়ে পড়াকালে প্রেম হয় রাশেদ মামুন অপু ও মমরেনাজ মোমের। সেই প্রেমের পরিণতি গড়ায় বিয়েতে এবং সংসার শুরু করেন তারা। এর মধ্যে তাদের সংসারে আসে এক পুত্রসন্তান। কিন্তু তাদের সেই সংসার যে বহুদিন আগেই ভেঙেছে, তা কে জানত? দুজনের সিদ্ধান্তেই ঘর ভেঙেছিল ছয় বছর আগেই। সামাজিক মাধ্যমে এ বিষয়টি জানিয়েছেন অভিনেতা নিজেই। সামাজিক প্রতিবন্ধকতা, ভয়, দ্বিধার চিন্তা করে গোপন রাখাই ছিল তাদের দুজনের সিদ্ধান্ত। কিন্তু এই গোপনীয়তাই তাদের জন্য যন্ত্রণাদায়ক হয়ে উঠছিল। রোববার সামাজিক মাধ্যমে সেসবই খোলাসা করেন অভিনেতা রাশেদ মামুন অপু। অভিনেতা বলেন, অবশেষে ঈশ্বর ক্ষমা করলেন। সামাজিক প্রতিবন্ধকতা, ভয়, দ্বিধার জন্য দীর্ঘ ছয় বছরের বিচ্ছেদ চেপে রাখার সিদ্ধান্ত দুজন মিলেই নিয়েছিলাম। গোপনীয়তা বিষয়টি খুবই যন্ত্রণাদায়ক হয়ে উঠেছিল দুজনের জন্যই। তাই দুজনেরই সিদ্ধান্তে আমরা বিষয়টি পরিষ্কার হতে চাই। এখন খুব আন্তরিকভাবে দুজনের সিদ্ধান্তেই আমরা বিষয়টি প্রকাশ্যে এনেছি। বিচ্ছেদ মানেই ধ্বংস নয়, শেষ হয়ে যাওয়া নয় । সামাজিক মাধ্যমে রাশেদ মামুনের এই পোস্টটি প্রকাশ্যে আসার পর রীতিমতো মন ভেঙে যায় অভিনেতার ভক্ত-অনুরাগীদেরও। যদিও পোস্টটি দেওয়ার পর সাময়িক সরিয়ে রেখেছিলেন তিনি। রাশেদ মামুন অপু অভিনয়ে এসে রাজশাহীর আঞ্চলিক ভাষায় সংলাপ বলে দ্রুত জনপ্রিয়তা লাভ করেন। সেই থেকে নিয়মিতভাবে নাটক ও সিনেমায় অভিনয় করে নিজেকে দক্ষতার প্রমাণ দেন তিনি। সম্প্রতি শাকিব খানের ‘প্রিন্স’ সিনেমায় কাজ করবেন বলে চুক্তিবদ্ধ হয়েছেন এ অভিনেতা।",
    "date": null,
    "crawled_at": "2025-12-16 19:14:45"
}