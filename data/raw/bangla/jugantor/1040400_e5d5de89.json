{
    "url": "https://www.jugantor.com/tech/1040400",
    "language": "bangla",
    "source": "jugantor",
    "title": "হোয়াটসঅ্যাপে আসছে একাধিক নতুন ফিচার",
    "body": "প্রিয়জনকে কল দিলেও সময়মতো কথা না বলতে পারার অভিজ্ঞতা অনেকেরই আছে। এবার সেই অস্বস্তিকর মুহূর্তকে কাজে লাগানোর সুযোগ দিচ্ছে হোয়াটসঅ্যাপ। মেটা মালিকানাধীন এই জনপ্রিয় মেসেজিং অ্যাপ ব্যবহারকারীদের যোগাযোগ আরও সহজ ও প্রাণবন্ত করার জন্য নতুন নতুন ফিচার নিয়ে আসছে। সবচেয়ে আলোচিত ফিচার হলো ‘মিসড কল মেসেজেস’। যদি কেউ কল ধরতে না পারে, তাহলে মিসড কলের নোটিফিকেশনের মাধ্যমে এক ট্যাপেই ভয়েস বা ভিডিও বার্তা রেকর্ড করে পাঠানো যাবে। হোয়াটসঅ্যাপের দাবি, এটি প্রচলিত ভয়েসমেইলের বিকল্প হিসেবে কাজ করবে এবং দ্রুত যোগাযোগ পুনরায় শুরু করতে সাহায্য করবে। এছাড়া ভয়েস চ্যাটে যুক্ত হয়েছে নতুন রিয়্যাকশন, যেমন ‘চিয়ার্স’, যা আলাপ বন্ধ না করে অনুভূতি প্রকাশের সুযোগ দেবে। ভিডিও কলে এখন স্বয়ংক্রিয়ভাবে বক্তার ওপর ফোকাস থাকবে। মেটার এআই-ভিত্তিক ছবি তৈরির ফিচারেও বড় আপডেট এসেছে। এখন স্থির ছবি অ্যানিমেশনের মাধ্যমে ছোট ভিডিওতে রূপান্তর করা যাবে। পাশাপাশি ফ্লাক্স ও মিডজার্নির উন্নত ইমেজ জেনারেশন মডেল যুক্ত হওয়ায় ছবি হবে আরও নিখুঁত ও আকর্ষণীয়।   ডেস্কটপ ভার্সনে নতুন মিডিয়া ট্যাব, উন্নত লিঙ্ক প্রিভিউ এবং স্ট্যাটাসে গান, ইন্টারেক্টিভ স্টিকার ও প্রশ্ন যোগ করার সুবিধাও এসেছে। এছাড়া হোয়াটসঅ্যাপ চ্যানেলে প্রশ্ন করার অপশন যুক্ত হওয়ায় দর্শকদের সঙ্গে পরিচালকদের যোগাযোগ আরও সরাসরি ও কার্যকর হবে। সূত্র: এনডিটিভি",
    "date": null,
    "crawled_at": "2025-12-17 21:15:55"
}