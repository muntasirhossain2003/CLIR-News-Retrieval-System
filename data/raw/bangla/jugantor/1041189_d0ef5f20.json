{
    "url": "https://www.jugantor.com/country-news/1041189",
    "language": "bangla",
    "source": "jugantor",
    "title": "ধামরাই ছাত্রদলের সভাপতি রবিন সম্পাদক জিসান",
    "body": "ঢাকার ধামরাই উপজেলা ছাত্রদলের ৭৮ সদস্যবিশিষ্ট পূর্ণাঙ্গ কমিটির অনুমোদন দিয়েছে ঢাকা জেলা ছাত্রদল। নবগঠিত এ কমিটিতে সভাপতি পদে দায়িত্ব পেয়েছেন রাফিজুর ইসলাম রবিন এবং সাধারণ সম্পাদক পদে নির্বাচিত হয়েছেন জিসান। ঢাকা জেলা ছাত্রদলের সভাপতি তমিজ উদ্দিন ও সাধারণ সম্পাদক মাহফুজ ইকবাল রোববার (১৪ ডিসেম্বর) রাতে দলীয় প্যাডে স্বাক্ষরের মাধ্যমে ধামরাই উপজেলা ছাত্রদলের এ পূর্ণাঙ্গ কমিটির অনুমোদন দেন। দীর্ঘ সাত বছর পর পূর্ণাঙ্গ কমিটি গঠিত হওয়ায় ধামরাই উপজেলা ছাত্রদলের নেতাকর্মীদের মাঝে ব্যাপক আনন্দ ও উৎসাহ দেখা গেছে। নেতাকর্মীরা আশা প্রকাশ করেন, নতুন এ কমিটির মাধ্যমে সংগঠনের কার্যক্রম আরও গতিশীল হবে। নবনির্বাচিত সভাপতি রাফিজুর ইসলাম রবিন বলেন, দীর্ঘ ১৭ বছর দলের দুঃসময়ে পাশে ছিলাম। দল আমাকে সেই ত্যাগের মূল্যায়ন করেছে। ভবিষ্যতেও দলের যে কোনো প্রয়োজনে আমি সক্রিয়ভাবে পাশে থাকব। তিনি আরও বলেন, আসন্ন ত্রয়োদশ জাতীয় সংসদ নির্বাচনে ধানের শীষ প্রতীককে ধামরাইয়ে বিপুল ভোটে বিজয় নিশ্চিত করতে ছাত্রদল অগ্রণী ভূমিকা পালন করবে।",
    "date": null,
    "crawled_at": "2025-12-17 20:52:49"
}