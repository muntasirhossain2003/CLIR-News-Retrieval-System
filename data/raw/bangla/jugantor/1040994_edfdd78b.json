{
    "url": "https://www.jugantor.com/country-news/1040994",
    "language": "bangla",
    "source": "jugantor",
    "title": "অস্ত্রসহ সাবেক রেলমন্ত্রীর সহচর গ্রেফতার",
    "body": "কুমিল্লায় বিদেশি পিস্তলসহ সাবেক রেলমন্ত্রী মুজিবুল হকের ঘনিষ্ঠ সহচর আব্দুল বারেককে গ্রেফতার করেছে পুলিশ। রোববার (১৪ ডিসেম্বর) রাতে নাশকতার পরিকল্পনা নিয়ে ঢাকা থেকে কুমিল্লা আসার পথে দাউদকান্দি টোল প্লাজা এলাকায় অভিযান চালিয়ে তাকে গ্রেফতার করা হয়। গ্রেফতার আব্দুল বারেক ওরফে পিস্তল বারেক (৫৫) কুমিল্লা চৌদ্দগ্রাম উপজেলার সাতঘড়িয়া (সমেশপুর) গ্রামের মোহাম্মদ আলীর বড় ছেলে। পুলিশ তাকে রাতেই কোতোয়ালি মডেল থানায় হস্তান্তর করেছে। তার বিরুদ্ধে অস্ত্র, মানবপাচার, হত্যা এবং নাশকতার বেশ কয়েকটি মামলা রয়েছে। পুলিশ জানায়, রোববার রাতে গোপন সংবাদের ভিত্তিতে ঢাকা-কুমিল্লা মহাসড়কের দাউদকান্দি টোল প্লাজায় চেকপোস্টে পুলিশ সদস্যরা তল্লাশি চালায়। এ সময় অস্ত্রসহ বারেককে গ্রেফতার করা হয়। দাউদকান্দি মডেল থানার ওসি এম. আব্দুল হালিম বলেন, বারেক দীর্ঘদিন ধরে ঢাকার মোহাম্মদপুর লালমাটিয়া এলাকায় অবস্থান করছিলেন। এ সময় আত্মগোপনে থেকে কুমিল্লাসহ দেশের বিভিন্ন স্থানে নাশকতা ও মানবপাচারের পরিকল্পনা করে আসছিলেন। তার নামে কুমিল্লা কোতোয়ালী মডেল থানায় অস্ত্র, হত্যা এবং মানবপাচারসহ একাধিক মামলা রয়েছে। এছাড়া তার সঙ্গে কেন্দ্রীয় যুবলীগের সাধারণ সম্পাদক মাইনুল হোসেন নিখিলের ঘনিষ্ঠ সম্পর্ক রয়েছে।",
    "date": null,
    "crawled_at": "2025-12-17 20:55:45"
}