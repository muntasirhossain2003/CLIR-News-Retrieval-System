{
    "url": "https://www.jugantor.com/national/1041264",
    "language": "bangla",
    "source": "jugantor",
    "title": "হাদির ওপর গুলি নিয়ে সিইসির বক্তব্যের ব্যাখ্যা দিয়েছে নির্বাচন কমিশন",
    "body": "ইনকিলাব মঞ্চের আহ্বায়ক ও ঢাকা-৮ আসনের সম্ভাব্য স্বতন্ত্র প্রার্থী শরিফ ওসমান হাদির ওপর গুলির ঘটনাকে ‘বিচ্ছিন্ন ঘটনা’ মন্তব্য করে প্রধান নির্বাচন কমিশনার সমালোচনার মুখে পড়ায়, বিষয়টি নিয়ে একটি ব্যাখ্যা দিয়েছে নির্বাচন কমিশন। সেখানে বলা হয়েছে, হাদির ওপর গুলির ঘটনাকে ‘বিচ্ছিন্ন ঘটনা’ বলার মধ্য দিয়ে প্রধান নির্বাচন কমিশনার বোঝাতে চেয়েছেন যে, হামলার ওই ঘটনা আসন্ন জাতীয় সংসদ নির্বাচনকে বাধাগ্রস্ত করতে পারবে না। এ ব্যাখ্যার মধ্য দিয়ে সিইসির বক্তব্য নিয়ে ‘ভুল বোঝাবুঝির অবসান’ ঘটবে বলে মনে করছে নির্বাচন কমিশন। সোমবার রাতে এক বিবৃতি একথা জানিয়েছে নির্বাচন কমিশন। এর আগে, ঢাকায় এক অনুষ্ঠানে হাদির ওপর গুলির ঘটনাকে ‘বিচ্ছিন্ন ঘটনা’ বলে মন্তব্য করে প্রধান নির্বাচন কমিশনার (সিইসি) এ এম এম নাসির উদ্দিন দাবি করেন, দেশের আইনশৃঙ্খলা পরিস্থিতি আগের চেয়ে ভালো হয়েছে। তিনি আরও বলেন, আইনশৃঙ্খলার অবনতি হলো কোথায়? একটু মাঝেমধ্যে দুয়েকটা খুনখারাবি হয়। এই যে হাদির একটা ঘটনা হয়েছে, আমরা এগুলো বিচ্ছিন্ন ঘটনা বলে মনে করি। এ ধরনের ঘটনা সব সময়ই ছিল। সিইসির এমন বক্তব্যের পর সেটার সমালোচনা করে ব্যাখ্যা দাবি করেন জামায়াতে ইসলামীর আমির শফিকুর রহমান।",
    "date": null,
    "crawled_at": "2025-12-16 18:38:00"
}