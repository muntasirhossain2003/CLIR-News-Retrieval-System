{
    "url": "https://www.jugantor.com/country-news/1040812",
    "language": "bangla",
    "source": "jugantor",
    "title": "সুদানে নিহত শান্তিরক্ষী জাহাঙ্গীরের বাড়িতে মাতম",
    "body": "সুদানের আবেই অঞ্চলে জাতিসংঘের শান্তিরক্ষা মিশনের একটি ঘাঁটিতে সন্ত্রাসীদের হামলায় জাতিসংঘ শান্তিরক্ষা মিশনে দায়িত্ব পালন করা সৈনিক জাহাঙ্গীর আলম নিহত হয়েছেন। তার মৃত্যুতে নিজ বাড়িতে চলছে শোকের মাতম। কিশোরগঞ্জের পাকুন্দিয়া উপজেলার জাঙ্গালিয়া ইউনিয়নের তারাকান্দি গ্রামের মো. হজরত আলী রহমানের ছেলে জাহাঙ্গীর আলম (৩০)। তিনি ৩ ভাইয়ের মধ্যে দ্বিতীয়, বড় ভাই মোস্তফা কামাল সৌদি আরব প্রবাসী, ছোট ভাই শাহীন আলম গাড়িচালক। নিহত জাহাঙ্গীরের পারিবারিক সূত্রে জানা গেছে, ২০১৪ সালের অক্টোবরে সেনাবাহিনীতে যোগদান করেন তিনি। ৩৭ দিন আগে থেকে তিনি সুদানের আবেই অঞ্চলের জাতিসংঘের শান্তিরক্ষী হিসেবে কর্মরত ছিলেন। শনিবার (১৩ ডিসেম্বর) রাতে সুদানের আবেই এলাকায় জাতিসংঘের ঘাঁটিতে হামলা চালিয়েছে সন্ত্রাসীরা। হামলায় বাংলাদেশ সেনাবাহিনীর ছয়জন শান্তিরক্ষী নিহত হয়েছেন। আহত হয়েছেন আটজন। সন্ত্রাসীদের সঙ্গে যুদ্ধ চলমান রয়েছে। নিহত জাহাঙ্গীরের চাচাতো ভাই আরিফুর ইসলাম বাঁধন বলেন, শনিবার রাতে আমার ফুফাতো ভাই ও জাহাঙ্গীরের সহকর্মী মনির হোসেন এবং ভোরে বাংলাদেশ সেনাবাহিনীর ঊর্ধ্বতন কর্মকর্তা ইমরান টেলিফোনে ঘটনাটি জানান। এরপর থেকে পরিবারে শোকের মাতম চলছে। বৃদ্ধ বাবা হজরত আলী বাকরুদ্ধ হয়ে অচেতন প্রায় অবস্থায় রয়েছেন। জাহাঙ্গীরের স্ত্রী রুবাইয়া আক্তার স্বামীর ছবি ও ৩ বছরের ছেলে ইফরানকে বুকে আঁকড়ে ধরে পাথরের মতো স্তব্ধ হয়ে গেছেন। মাঝেমধ্যে চিৎকার করে ডুকরে কাঁদছেন। সদা বিনয়ী জাহাঙ্গীরের অকাল মৃত্যুতে তারাকান্দিসহ আশপাশের গ্রামগুলোতেও শোকের ছায়া নেমে এসেছে।",
    "date": null,
    "crawled_at": "2025-12-17 20:59:50"
}