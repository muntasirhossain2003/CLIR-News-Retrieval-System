{
    "url": "https://www.jugantor.com/entertainment/1041900",
    "language": "bangla",
    "source": "jugantor",
    "title": "সময়টা ভালো যাচ্ছে না শিল্পা শেঠির",
    "body": "বলিউড অভিনেত্রী শিল্পা শেঠি ১৯৯৩ সালে 'বাজিগর' সিনেমার মাধ্যমে তার রুপালি পর্দায় অভিষেক ঘটে। বর্তমানে অভিনয়ের পাশাপাশি তিনি তার ফিটনেস, যোগব্যায়াম এবং রিয়েলিটি শোয়ে বিচারক হিসেবে ব্যস্ত সময় পার করছেন। যদিও অভিনেত্রীর সময়টা ব্যস্ততার মধ্যে কাটলেও মোটেও ভালো যাচ্ছে না। কারণ একের পর এক বিতর্ক যেন লেগেই আছে। এবার নিজের ব্যবসায়িক প্রতিষ্ঠান নিয়ে বড় ধরনের আইনি ঝামেলার মুখে পড়েছেন এই গ্ল্যামার কন্যা। বেঙ্গালুরুতে শিল্পার মালিকানাধীন রেস্টুরেন্ট ‘বাস্তিয়ান’-এর বিরুদ্ধে সম্প্রতি এফআইআর করেছে কর্নাটক পুলিশ। একটি গণমাধ্যম সূত্রে জানা গেছে, বৃহস্পতিবার (১১ ডিসেম্বর) নির্ধারিত সময় পেরিয়ে যাওয়ার পরও রেস্তোরাঁটি খোলা রাখা হয়েছিল। গভীর রাত পর্যন্ত সেখানে উচ্চশব্দে গান-বাজনা এবং নাচ-গান চলার অভিযোগ উঠেছে। সেই আইন অমান্য করে এমন উদযাপনের খবর পাওয়ামাত্রই কঠোর অবস্থানে যায় পুলিশ। এ ঘটনায় বেঙ্গালুরুর কিউবান পার্ক থানায় একটি মামলা করা হয়েছে এবং জিজ্ঞাসাবাদের জন্য রেস্টুরেন্টের ম্যানেজারকে তলব করা হয়েছে। তবে কেবল সময় অতিক্রম নয়, ‘বাস্তিয়ান’ নিয়ে বিতর্কের শুরু গত সপ্তাহ থেকে। বিগ বসের সাবেক বিজয়ী সত্য ওই রেস্টুরেন্টে ডিনার করতে গেলে বিল পরিশোধ নিয়ে কর্তৃপক্ষের সঙ্গে তুঘলকি কাণ্ড ঘটে। বচসার সেই সিসিটিভি ফুটেজ প্রকাশ্যে আসতেই সামাজিক মাধ্যমে তীব্র সমালোচনার মুখে পড়ে রেস্টুরেন্টে কর্তৃপক্ষ। সেই রেশ কাটতে না কাটতেই এবার পুলিশের মামলায় নতুন করে আলোচনায় এলেন শিল্পা শেঠি। ব্যক্তিগত জীবন ও ব্যবসা নিয়ে বারবার এমন হোঁচট খাওয়ায় বেশ বিব্রত এ অভিনেত্রী। যদিও এই আইনি জটিলতা নিয়ে এখন পর্যন্ত শিল্পা শেঠির পক্ষ থেকে কোনো আনুষ্ঠানিক বক্তব্য পাওয়া যায়নি।",
    "date": null,
    "crawled_at": "2025-12-17 21:13:10"
}