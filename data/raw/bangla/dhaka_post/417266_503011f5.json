{
    "url": "https://www.dhakapost.com/economy/417266",
    "language": "bangla",
    "source": "dhaka_post",
    "title": "সূচক একমাস আগের অবস্থানে, লেনদেন আরও তলানিতে",
    "body": "চলতি সপ্তাহের প্রথম দুই কার্যদিবসের ধারাবাহিকতায় বুধবারও দেশের প্রধান পুঁজিবাজার ঢাকা স্টক এক্সচেঞ্জে (ডিএসই) অধিকাংশ শেয়ার ও ইউনিটে দরপতন হয়েছে। এতে এক্সচেঞ্জটির সবগুলো মূল্যসূচক কমেছে। এর মধ্যে প্রধান মূল্যসূচক ডিএসইএক্স কমে একমাস আগের অবস্থানে নেমেছে। গত দুই দিনের ধারাবাহিকতায় এক্সচেঞ্জটির লেনদেনও আরও তলানিতে নেমেছে। বাজার বিশ্লেষণে দেখা গেছে, বুধবার (১৭ ডিসেম্বর) ডিএসইতে মোট ৩৯০টি কোম্পানির শেয়ার ও ইউনিট হাতবদল হয়েছে। লেনদেনে অংশ নেওয়া প্রতিষ্ঠানগুলোর মধ্যে দর বেড়েছে ৪৮টির, বিপরীতে ২৯৯টির দর কমেছে। আর ৪৩টির দর অপরিবর্তিত রয়েছে। দরপতন হওয়া শেয়ার ও ইউনিটের মধ্যে ‘এ’ ক্যাটাগরির ১৬৭টি, ‘বি’ ক্যাটাগরির ৬৫টি এবং ‘জেড’ ক্যাটাগরির ৬৭টি সিকিউরিটিজ রয়েছে। অধিকাংশ সিকিউরিটিজের দরপতন হওয়ায় আজ ডিএসইর প্রধান মূল্যসূচক ডিএসইএক্স ৩৬ পয়েন্ট কমে ৪ হাজার ৮৫৪ পয়েন্টে নেমেছে। সূচকটির এই অবস্থান গত ১৮ নভেম্বরের পর সর্বনিম্ন। ওইদিন লেনদেন শেষে সূচকটি ৪ হাজার ৮৪৭ পয়েন্টে ছিল। এছাড়া, আজ ডিএসইর শরিয়াহ সূচক ডিএসইএস ৬ পয়েন্ট কমে ১০০৯ পয়েন্ট এবং ডিএস-৩০ সূচক ৮ পয়েন্ট কমে ১৮৬৯ পয়েন্টে দাঁড়িয়েছে। আজ ডিএসইতে ৩৭৫ কোটি ৭৮ লাখ টাকার শেয়ার ও ইউনিট লেনদেন হয়েছে। আগের কার্যদিবসে (সোমবার) লেনদেন হয়েছিল ৪১৩ কোটি ১২ লাখ টাকা। তার আগের দিন ৪৫৭ কোটি ৪৯ লাখ টাকার সিকিউরিটিজ লেনদেন হয়েছিল। অর্থাৎ দুই কার্যদিবসের ব্যবধানে এক্সচেঞ্জটির লেনদেন কমেছে ৮১ কোটি ৭১ লাখ টাকা। দেশের অপর পুঁজিবাজার চট্টগ্রাম স্টক এক্সচেঞ্জের (সিএসই) সার্বিক সূচক সিএএসপিআই ৭৬ পয়েন্ট কমে ১৩ হাজার ৬৯৪ পয়েন্টে নেমেছে। আজ এক্সচেঞ্জটিতে মোট ১৬০টি সিকিউরিটিজের লেনদেন হয়েছে। এর মধ্য ৪১টির দর বেড়েছে, কমেছে ১০৩টির এবং ১৬টির দর অপরিবর্তিত রয়েছে। সিএসইতে আজ ৫ কোটি ৮১ লাখ টাকার সিকিউরিটিজ লেনদেন হয়েছে। সোমবার ৫ কোটি ১৬ লাখ টাকার শেয়ার ও ইউনিট লেনদেন হয়েছিল।",
    "date": "2025-12-17 15:32:00",
    "crawled_at": "2025-12-17 22:38:40"
}