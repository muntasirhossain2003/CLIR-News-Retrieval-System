{
    "url": "https://www.dhakapost.com/country/416421",
    "language": "bangla",
    "source": "dhaka_post",
    "title": "চাঁপাইনবাবগঞ্জে বাড়ির পাশে পড়ে থাকা ককটেল বিস্ফোরণে শিশু আহত",
    "body": "চাঁপাইনবাবগঞ্জের সদর উপজেলায় বাড়ির পাশে পড়ে থাকা ককটেল বিস্ফোরণে মিজানুর রহমান (৮) নামে এক শিশু আহত হয়েছে। শনিবার (১৩ ডিসেম্বর) বিকেলে সাড়ে ৪টার দিকে সদর উপজেলার চরবাগডাঙ্গা ইউনিয়নে এ ঘটনা ঘটে। আহত মিজানুর রহমান চরবাগডাঙ্গা ইউনিয়নের সুপার পাড়া এলাকার নয়ন আলীর ছেলে। স্থানীয় সূত্রে জানা যায়, বাড়ির পাশের একটি বাগানে খেলতে গিয়েছিল মিজানুর রহমান। এ সময় পরিত্যক্ত অবস্থায় ককটেল পড়ে থাকতে দেখে সে। ককটেলটি হাত দিয়ে স্পর্শ করলে সেটি বিস্ফোরিত হয়। এতে গুরুতর আহত হয় মিজানুর রহমান। পরে তাকে উদ্ধার করে চাঁপাইনবাবগঞ্জ জেলা হাসপাতালে নিয়ে আসা হয় এবং কর্তব্যরত চিকিৎসক প্রাথমিক চিকিৎসা শেষে রাজশাহী মেডিকেল কলেজ হাসপাতালে রেফার্ড করেন। শিশুটির চাচা তায়েব আলী বলেন, জেলা হাসপাতালে প্রাথমিক চিকিৎসা শেষে আমার ভাতিজাকে রাজশাহী মেডিকেলে ভর্তি করেছি। তার বাম হাতের আঙ্গুলগুলো ঝুলে গেছে এবং ডান হাতের মাংসপেশীর ভেতর কাঁচ ঢুকে আছে। মুখ পুড়ে গেছে এবং গলাও কেটে গেছে। তার অবস্থা খুব একটা ভালো না। আপনারা সবাই দোয়া করবেন। চাঁপাইনবাবগঞ্জ জেলা হাসপাতালের মেডিকেল অফিসার রোমালি খাতুন জানান, ককটেল বিস্ফোরিত হয়ে একজন শিশু বিকেলে চিকিৎসা নিতে এসেছিল। তাকে প্রাথমিক চিকিৎসা দিয়ে রাজশাহীতে রেফার্ড করা হয়েছে। চাঁপাইনবাবগঞ্জ জেলা পুলিশের মুখপাত্র ও অতিরিক্ত পুলিশ সুপার এ. এন. এম. ওয়াসিম ফিরোজ বলেন, বাড়ির পাশের আম বাগানে পরিত্যক্ত অবস্থায় ককটেল পড়ে ছিল। ছোট বাচ্চা বুঝতে না পেরে ককটেলে হাত দিলে ককটেলটি বিস্ফোরিত হয়ে যায়। তার পরিবারকে থানায় এসে মামলা দিতে বলা হয়েছে। পরিবার মামলা দিলে প্রয়োজনীয় পদক্ষেপ নেওয়া হবে।",
    "date": "2025-12-13 22:39:00",
    "crawled_at": "2025-12-17 23:54:29"
}