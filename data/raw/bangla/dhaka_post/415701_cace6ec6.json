{
    "url": "https://www.dhakapost.com/country/415701",
    "language": "bangla",
    "source": "dhaka_post",
    "title": "নওগাঁয় বাসচাপায় দুই মোটরসাইকেল আরোহী নিহত",
    "body": "নওগাঁর বাসচাপায় দুই মোটরসাইকেল আরোহী নিহত হয়েছেন। বুধবার (১০ ডিসেম্বর) বিকেল সাড়ে ৪টার দিকে নওগাঁ-রাজশাহী মহাসড়কের হাঁপানিয়া এলাকায় এই দুর্ঘটনা ঘটে। নিহতরা হলেন, নওগাঁ সদর উপজেলার একডালা পূর্বপাড়া গ্রামের এলিম শাহর ছেলে মোস্তফা সর্দার (৫৫)। তিনি পেশায় চালকল ব্যবসায়ী। অপরজন হলেন পোরশা উপজেলার বাসিন্দা আব্দুল মালেক। থানা পুলিশ ও স্থানীয় সূত্রে জানা যায়, মোটরসাইকেলে হাঁপানিয়া থেকে বাড়ি ফিরছিলেন তারা। পথিমধ্যে তেঁতুলতলী এলাকায় নওগাঁ থেকে রাজশাহীগামী একটি বিআরটিসি বাস অপর একটি বাসকে ওভারটেক করার সময় মোটরসাইকেলটিকে চাপা দিলে ঘটনাস্থলেই তারা নিহত হয়। পরে খবর পেয়ে পুলিশ ঘটনাস্থল থেকে তাদের লাশ উদ্ধার করে। নওগাঁ সদর মডেল থানা পুলিশের ভারপ্রাপ্ত কর্মকর্তা (ওসি) মোহাম্মদ নিয়ামুল হক বলেন, দুর্ঘটনার খবর পেয়ে ঘটনাস্থল থেকে মরদেহ দুটি উদ্ধার করা হয়েছে। বাসটিকে আটক করা হয়েছে। প্রয়োজনীয় আইনগত ব্যবস্থা গ্রহণের প্রক্রিয়া চলছে।",
    "date": "2025-12-10 17:42:00",
    "crawled_at": "2025-12-17 23:36:57"
}