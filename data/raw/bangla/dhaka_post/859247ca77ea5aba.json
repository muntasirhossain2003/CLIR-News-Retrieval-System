{
    "url": "https://www.dhakapost.com/country/410576?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "বিএনপির প্রার্থী পরিবর্তনের দাবিতে কাফনের কাপড় পরে মশাল মিছিল",
    "body": "নওগাঁ-১ (পোরশা, সাপাহার, নিয়ামতপুর) আসনে বিএনপির প্রাথমিক মনোনীত প্রার্থী পরিবর্তনের দাবিতে কাফনের কাপড় পরে বিক্ষোভ এবং মশাল মিছিল করেছে নিয়ামতপুর উপজেলা বিএনপির সভাপতি এবং সাবেক সংসদ সদস্য ডা. ছালেক চৌধুরীর সমর্থকরা। এই আসনে বিএনপি নিয়ামতপুর উপজেলা বিএনপির সাধারণ সম্পাদক মোস্তাফিজুর রহমানকে প্রার্থী হিসেবে প্রাথমিক মনোনয়ন দিয়েছে। মঙ্গলবার (১৮ নভেম্বর) সন্ধ্যা রাত ৮টার দিকে ডা. ছালেক চৌধুরীর অনুসারীরা উপজেলা বিএনপির কার্যলায় থেকে একটি বিক্ষোভ ও মশাল মিছিল বের করে। মিছিলটি উপজেলা শহরের প্রধাণ সড়কগুলো প্রদক্ষিণ করে আবারও দলীয় কার্যালয়ের সামনে গিয়ে শেষ হয়। পরে সেখানে সড়ক অবরোধ করে ঘণ্টাব্যপী বিক্ষোভ করেন তারা। এসময় নিয়ামতপুর উপজেলা বিএনপির সহসভাপতি আমিনুল ইসলাম ভিপি, নিয়ামতপুর উপজেলা বিএনপির সদস্য বদিউজ্জামান বদিসহ স্থানীয় বিভিন্ন পর্যায়ের নেতাকর্মীরা বক্তব্য রাখেন। বিক্ষোভকারীরা অভিযোগ করে বলেন, নিয়ামতপুর উপজেলা বিএনপির সাধারণ সম্পাদক মোস্তাফিজুর রহমান আওয়ামিলীগের সময় তাদের সঙ্গে আতাত করে ছিলো। সে একজন আওয়ামী লীগের দোষর। গত ১৭ বছর জেল জুলুম নির্যাতনের সময় সে নেতাকর্মীদের পাশে ছিল না। এ আসনে ডা. ছালেক চৌধুরীর চেয়ে জনপ্রিয় নেতা কেউ নেই। মোস্তাফিজুর রহমান আওয়ামী লীগের খাদ্যমন্ত্রী সাধন চন্দ্র মজুমদারের ছত্রছায়ায় ছিল। তার মনোনয়ন প্রত্যাহার করে না নিলে বিএনপি তাদের পুরানো ঘাঁটি হারাবে। আমরা চাই দ্রুত মোস্তাফিজুর রহমানের মনোনয়ন বাতিল করে ডা.ছালেক চৌধুরীকে এই আসনে মনোনয়ন দেওয়া হয়।",
    "date": "2025-11-18 22:34:00",
    "crawled_at": "2025-12-17 23:35:25"
}