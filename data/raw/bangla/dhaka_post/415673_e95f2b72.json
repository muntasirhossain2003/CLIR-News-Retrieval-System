{
    "url": "https://www.dhakapost.com/campus/415673",
    "language": "bangla",
    "source": "dhaka_post",
    "title": "দুই বিভাগ নিয়ে শুরু হচ্ছে নওগাঁ বিশ্ববিদ্যালয়ের শিক্ষা কার্যক্রম",
    "body": "প্রতিষ্ঠার তিন বছর পর শিক্ষার আলোর মুখ দেখতে যাচ্ছে নওগাঁ বিশ্ববিদ্যালয়। বিশ্ববিদ্যালয়টির অধীনে দুটি অনুষদের আওতায় দুটি নতুন বিভাগ খোলার অনুমোদন দিয়েছে বিশ্ববিদ্যালয় মঞ্জুরি কমিশন (ইউজিসি)। বুধবার (১০ ডিসেম্বর) জারি করা ইউজিসির এক অফিস আদেশে এ অনুমতি দেওয়া হয়। ইউজিসি সূত্রে জানা যায়, ২০২৫-২৬ শিক্ষাবর্ষ থেকে শর্তসাপেক্ষে আইন অনুষদের আওতায় ‘আইন বিভাগ’ এবং বিজনেস স্টাডিজ অনুষদের আওতায় ‘অ্যাকাউন্টিং অ্যান্ড ইনফরমেশন সিস্টেমস বিভাগ’ চালুর অনুমতি দেওয়া হয়েছে। ইউজিসির অতিরিক্ত পরিচালক ড. মো. মহিবুল আহসান স্বাক্ষরিত অনুমোদনপত্রটি নওগাঁ বিশ্ববিদ্যালয়ের রেজিস্ট্রারের দপ্তরে পাঠানো হয়েছে। এর মাধ্যমে বিশ্ববিদ্যালয় প্রশাসন এখন বিভাগ চালুর কার্যক্রম এগিয়ে নেওয়ার জন্য প্রয়োজনীয় প্রস্তুতি নিতে পারবে। নওগাঁ বিশ্ববিদ্যালয়ের উপাচার্য অধ্যাপক ড. হাছানাত আলী বলেন, নওগাঁ বিশ্ববিদ্যালয় প্রতিষ্ঠার মূল উদ্দেশ্যই ছিল স্থানীয় শিক্ষার্থীদের উচ্চশিক্ষায় কার্যকর সুযোগ সৃষ্টি করা। আইন ও হিসাব বিজ্ঞান বিভাগ চালুর অনুমোদন তা বাস্তবায়নের পথ উন্মুক্ত করেছে। আমরা খুব দ্রুত পরবর্তী প্রশাসনিক ও একাডেমিক প্রক্রিয়া সম্পন্ন করে বিভাগ দুটির কার্যক্রম শুরু করব। তিনি আরও বলেন, নওগাঁ ও আশপাশের জেলার শিক্ষার্থীরা এখন রাজধানীতে না যেয়ে মানসম্মত শিক্ষা গ্রহণের সুযোগ পাবেন। এটি নওগাঁর সামগ্রিক উন্নয়নেও ইতিবাচক প্রভাব ফেলবে।",
    "date": "2025-12-10 16:17:00",
    "crawled_at": "2025-12-17 23:37:05"
}