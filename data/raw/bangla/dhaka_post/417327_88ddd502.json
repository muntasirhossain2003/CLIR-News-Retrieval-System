{
    "url": "https://www.dhakapost.com/sports/417327",
    "language": "bangla",
    "source": "dhaka_post",
    "title": "শ্রীলঙ্কাকে হারিয়ে গ্রুপ চ্যাম্পিয়ন হয়ে সেমিতে বাংলাদেশ",
    "body": "চলমান যুব এশিয়া কাপে গ্রুপ পর্বের প্রথম দুই ম্যাচ জিতে আগেই সেমি ফাইনাল নিশ্চিত করেছিল বাংলাদেশ অনূর্ধ্ব-১৯ দল। এবার শ্রীলঙ্কা অনূর্ধ্ব-১৯ দলকে হারিয়ে গ্রুপ চ্যাম্পিয়ন হয়ে পরের পর্বে পা রাখল যুব টাইগাররা। সেমি ফাইনালে অন্য গ্রুপের রানার আপ পাকিস্তান অনূর্ধ্ব-১৯ দলের মুখোমুখি হবে আজিজুল হাকিম তামিমের দল। দুবাইয়ে টস হেরে আগে ব্যাট করতে নেমে ৪৬ ওভার ৩ বলে সবকটি উইকেট হারিয়ে ২২৫ রান করে বাংলাদেশ। যেখানে দলের হয়ে সর্বোচ্চ ৪৯ রান করেন জাওয়াদ। জবাবে ৪৯ ওভার এক বলে ১৮১ রান করে অলআউট হয় শ্রীলঙ্কা। ২২৬ রানের লক্ষ্য তাড়ায় শুরুটা ভালোই করেছিল শ্রীলঙ্কা। ধীমান্ত মাহাভিথানা ও বিরান চামুদিথার উদ্বোধনী জুটিতে ২৬ রান তুলে। ১২ রান করে বিরান ফিরলে ভাঙে সেই জুটি। এরপর দ্রুত আরো ৩ উইকেট তুলে ম্যাচের নিয়ন্ত্রণ নেয় বাংলাদেশ। স্পিনারদের দুর্দান্ত বোলিংয়ের সামনে দলীয় ফিফটির আগে ৪ উইকেট হারায় লঙ্কানরা। মিডল অর্ডারে চামিকা হেনাথিগালা ও আদাম হিল্মি লড়াই করার চেষ্টা করেছেন। তবে দুজনেই উইকেটে থিতু হয়েও বড় ইনিংস খেলতে পারেননি। বাংলাদেশের হয়ে তিনটি করে উইকেট নিয়েছেন ইকবাল হোসেন ইমন ও শাহরিয়ার আহমেদ। এ ছাড়া দুটি উইকেট পেয়েছেন সামিউন বশির রাতুল। এর আগে ব্যাটিংয়ে নেমে বাংলাদেশকে দুর্দান্ত শুরু এনে দেন দুই ওপেনার জাওয়াদ আবরার ও রিফাত বেগ। ৪৯ রান করে জাওয়াদ ফিরলে ভাঙে সেই জুটি। ৮৪ রানের উদ্বোধনী জুটিতে শক্ত ভিত পেলেও বাকি ব্যাটারদের ব্যর্থতায় বড় সংগ্রহ পায়োনি দল।",
    "date": "2025-12-17 18:48:00",
    "crawled_at": "2025-12-17 22:52:24"
}