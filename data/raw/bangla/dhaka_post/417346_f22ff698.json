{
    "url": "https://www.dhakapost.com/country/417346",
    "language": "bangla",
    "source": "dhaka_post",
    "title": "রাজশাহী বিভাগে নির্বাচনের তেমন কোনো চ্যালেঞ্জ নেই",
    "body": "রাজশাহী বিভাগীয় কমিশনার ড. আ. ন. ম. বজলুর রশীদ বলেছেন, নির্বাচনের জন্য আমাদের তেমন কোনো চ্যালেঞ্জ এখানে নাই। আমরা ইতোপূর্বে অনেক নির্বাচন করেছি। এখানে সমন্বয়টা যেন জোরদার হয়, সেগুলো নিয়ে আমরা কথা বলেছি। নির্বাচনের তেমন কোনো চ্যালেঞ্জ রাজশাহী বিভাগে নেই। টুকটাক থেকে থাকলে আমরা সেগুলো সহজেই সমাধান করব। বুধবার (১৭ ডিসেম্বর) সন্ধ্যা ৬টার দিকে রাজশাহী সার্কিট হাউসে ‘আসন্ন জাতীয় সংসদ নির্বাচন ও গণভোট উপলক্ষ্যে রাজশাহী বিভাগের সমন্বয় সভা’ শেষে সাংবাদিকদের তিনি এসব কথা বলেন। বজলুর রশীদ বলেন, আমরা চাই একটি শন্তিপূর্ণ, সুষ্ঠু ও গ্রহণযোগ্য নির্বাচন করতে। এর কোনো ব্যত্যয় আমরা হতে দেব না, এর ব্যত্যয় হবে না। এই ঐক্য আমরা এখানে ঘোষণা করেছি। আমরা একটি শন্তিপূর্ণ, সুন্দর, গ্রহণযোগ্য নির্বাচন করবো, মাননীয় প্রধান উপদেষ্টা মহোদয় বলেছেন- এটি হবে একটি শতাদ্বীর নির্বাচন, ঐতিহাসিক নির্বাচন। এই ঐতিহাসিক নির্বাচনের যুগসন্ধিক্ষণে আমরা দাঁড়িয়ে আছি। সাংবাদিকদের উদ্দেশে তিনি বলেন, নির্বাচনে যে সকল বাধা-বিঘ্ন আছে বলে আপনারা মনে করেন- সেগুলো আমাদেরকে জানাবেন। এখানে একটি লেয়াজু কমিটি গঠন করবো। সেখানে আপনাদের এক্সেস থাকবে। এর আগে অনুষ্ঠিত সমন্বয় সভায় সেনাবাহিনী, পুলিশ, বিজিবি, আনসার ও ভিডিপি এবং র‌্যাবের ঊর্ধ্বতন কর্মকর্তাসহ বিভাগের ৮ জেলার জেলা প্রশাসক, পুলিশ সুপার ও নির্বাচন কর্মকর্তারা অংশগ্রহণ করেন।",
    "date": "2025-12-17 19:49:00",
    "crawled_at": "2025-12-17 23:53:28"
}