{
    "url": "https://www.dhakapost.com/sports/417353",
    "language": "bangla",
    "source": "dhaka_post",
    "title": "চুক্তি শেষ হওয়ার আগেই দায়িত্ব ছাড়লেন পাকিস্তানের প্রধান কোচ",
    "body": "গত কয়েক বছরে ম্যাজিকাল চেয়ারের মতো পরিবর্তন এসেছে পাকিস্তানের কোচিং প্যানেলে। কেউই চাকরি লম্বা করতে পারেননি। সংযোজন-বিয়োজনের এই ধারাবাহিকতায় এবার দায়িত্ব ছাড়লেন পাকিস্তানের টেস্ট দলের প্রধান কোচ আজহার মাহমুদ। আজহারের সঙ্গে পিসিবির চুক্তি ছিল ২০২৬ সালের মার্চ পর্যন্ত। তবে মেয়াদ শেষ হওয়ার আগেই দায়িত্ব ছাড়লেন তিনি। অবশ্য চুক্তির মেয়াদের আগে চাকরি ছাড়লেও পারস্পরিক সমঝোতার ভিত্তিতেই এই সিদ্ধান্ত নিয়েছেন তিনি। ২০২১ সালের পর থেকে পাকিস্তান টেস্ট দলে এটি সপ্তম হেড কোচ পরিবর্তন। এই সময়টাতে কোচিং কাঠামোও একাধিকবার বদলেছে, কখনো টিম ডিরেক্টর, কখনো আলাদা কোচিং সেটআপ দেখা গেছে। আগামী বছরের মার্চ–এপ্রিলে বাংলাদেশ সফরে আসবে পাকিস্তান। এই সিরিজের আগে পর্যন্ত পাকিস্তান টেস্ট দলের কোনো ম্যাচ না থাকায় এই সিদ্ধান্ত নেওয়া হয়েছে। বোর্ডের পক্ষ থেকে জানানো হয়েছে, দীর্ঘ বিরতির কারণে এখনই কোচিং কাঠামোয় এই পরিবর্তন আনাই যুক্তিযুক্ত মনে করা হয়েছে। এর আগে ২০২৪ সালের এপ্রিলে আজহার মাহমুদ সব ফরম্যাটের সহকারী কোচ হিসেবে দায়িত্ব পান। সাদা বলের দলে তিনি কাজ করছিলেন গ্যারি কার্স্টেনের সঙ্গে এবং টেস্ট দলে ছিলেন জেসন গিলেস্পির কোচিং স্টাফে। একই সময়ে তিনি অন্তর্বর্তীকালীনভাবে একটি সাদা বলের সিরিজও তদারকি করেন। পাকিস্তান দলের সঙ্গে এর আগেও কাজ করেছেন আজহার মাহমুদ। এর আগে ২০১৬ থেকে ২০১৯ সাল পর্যন্ত তিনি মিকি আর্থারের অধীনে বোলিং কোচ ছিলেন। বর্তমানে তিনি আইএলটি২০ লিগে ডেজার্ট ভাইপার্সের ফাস্ট বোলিং কোচ হিসেবে দায়িত্ব পালন করছেন।",
    "date": "2025-12-17 20:26:00",
    "crawled_at": "2025-12-17 22:52:26"
}