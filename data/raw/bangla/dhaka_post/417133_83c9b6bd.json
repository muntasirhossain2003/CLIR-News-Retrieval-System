{
    "url": "https://www.dhakapost.com/campus/417133",
    "language": "bangla",
    "source": "dhaka_post",
    "title": "আমরা শহীদদের প্রতি পুষ্পস্তবক অর্পণের পরিবর্তে তাদের মাগফিরাত কামনা করি",
    "body": "ইসলামী ছাত্রশিবিরের সেক্রেটারি জেনারেল নুরুল ইসলাম সাদ্দাম বলেছেন, ইসলাম যেসব কার্যক্রম সমর্থন করে না, সেসব থেকে বিরত থাকার নীতিই আমরা অনুসরণ করি। সে কারণেই আমরা মহান মুক্তিযুদ্ধে শহীদদের প্রতি পুষ্পস্তবক অর্পণের পরিবর্তে তাদের মাগফিরাত কামনা করে দোয়া করি এবং দেশ ও জাতির সার্বিক সমৃদ্ধি কামনা করি। মঙ্গলবার (১৬ ডিসেম্বর) বিকেল সাড়ে ৪টার দিকে জাবি ছাত্রশিবিরের সাইকেল র‍্যালি শেষে তিনি এসব কথা বলেন। র‌্যালিটি বিশ্ববিদ্যালয়ের কেন্দ্রীয় শহীদ মিনার থেকে শুরু জয়ে মীর মোশারফ হোসেন হল গেট দিয়ে ঢাকা–আরিচা মহাসড়কে প্রবেশ করে পরবর্তীতে প্রান্তিক গেট দিয়ে পুনরায় ক্যাম্পাসে প্রবেশ করে বিশ্ববিদ্যালয়ের বিভিন্ন সড়ক প্রদক্ষিণ র‌্যালিটি। র‍্যালিতে জাতীয় পতাকা, বিজয় দিবসের ব্যানার ও ফেস্টুন হাতে নিয়ে ছাত্রশিবিরের বিপুল সংখ্যক নেতাকর্মী অংশগ্রহণ করেন। এ সময় র‍্যালিতে অংশগ্রহণকারীদেরকে ‘নারায়ে তাকবির, আল্লাহু আকবার’, ‘দিল্লি না ঢাকা, ঢাকা ঢাকা’, ‘গোলামি না আজাদি, আজাদ আজাদি’, ‘ইনকিলাব জিন্দাবাদ’ ইত্যাদি স্লোগান দিতে দেখা যায়। নুরুল ইসলাম সাদ্দাম বলেন, মহান বিজয় দিবস উপলক্ষে ইসলামী ছাত্রশিবিরের মাসব্যাপী বিভিন্ন শিক্ষার্থীবান্ধব কর্মসূচির অংশ হিসেবেই জাহাঙ্গীরনগর বিশ্ববিদ্যালয়ে এই সাইকেল র‍্যালির আয়োজন করা হয়েছে। আমাদের প্রতিটি কর্মসূচির মাধ্যমে শিক্ষার্থীদের মাঝে সাম্য, ন্যায়বিচার ও মানবিকতার বার্তা পৌঁছে দেওয়ার চেষ্টা করছি। এ সময় ইসলামী ছাত্রশিবিরের কেন্দ্রীয় দপ্তর সম্পাদক সিবগাতুল্লাহ সিবগা, কেন্দ্রীয় ছাত্রকল্যাণ সম্পাদক আমিরুল ইসলাম, স্পোর্টস সম্পাদক হারুনুর রশিদ রাফি, জাবি ছাত্রশিবিরের সেক্রেটারি মোস্তাফিজুর রহমান, জাকসুর জিএস ও জাবি ছাত্রশিবিরের অফিস সম্পাদক মাজহারুল ইসলাম, এজিএস ফেরদৌস আল হাসানসহ প্রায় পাঁচ শতাধিক শিক্ষার্থী উপস্থিত ছিলেন ।",
    "date": "2025-12-16 21:40:00",
    "crawled_at": "2025-12-17 22:53:55"
}