{
    "url": "https://www.dhakapost.com/international/415266?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "জাপানে সুনামির সব ধরনের সতর্কতা তুলে নেওয়া হলো",
    "body": "শক্তিশালী ৭ দশমিক ৬ মাত্রার ভূমিকম্পে গতকাল সোমবার রাতে কেঁপে ওঠে জাপান। এত বড় ভূমিকম্পের পর দেশটির উত্তরাঞ্চলীয় উপকূলে সুনামির সতর্কতা জারি করা হয়। ওই সময় হাজার হাজার মানুষকে উপকূল থেকে সরে যাওয়ার নির্দেশনা দেওয়া হয়। তবে সম্ভাব্য বিপদের সময়সীমা কেটে যাওয়ার পর সুনামির সতর্কতা তুলে নিয়েছে দেশটি। সংবাদমাধ্যম এনএইচকে জানিয়েছে, আইওয়াতে বিভাগ এবং হোকাইদো ও অমোরির কিছু অংশে দেওয়া সুনামি সতর্কতা তুলে নিয়েছে আবহাওয়া বিভাগ। এরআগে গত জুলাইয়ে রাশিয়ার কামচাটকায় মহাশক্তিশালী ভূমিকম্প আঘাত হানে। ওই সময় জাপানে সুনামি সতর্কতা জারি করা হয়। গতকাল সোমবার স্থানীয় সময় রাত ১১টা ১৫ মিনিটের দিকে উপকূলে উৎপত্তি হওয়ার ভূমিকম্পে কেঁপে ওঠে জাপান। শক্তিশালী এ ভূমিকম্পে কেউ নিহত না হলেও অন্তত ২৩ জন আহত হয়েছেন। এছাড়া অমোরির ২ হাজার ঘরবাড়ি বিদ্যুৎ বিচ্ছিন্ন হয়ে পড়েছে। যুক্তরাষ্ট্রের ভূতাত্ত্বিক জরিপ সংস্থা জানিয়েছে, জাপানের উত্তর অমোরি উপকূলের মাটির ৫৩ কিলোমিটার গভীরে ভূমিকম্পটির উৎপত্তি হয়। এরপর ৫ দশমিক ৫ ও ৫ মাত্রার আরও অন্তত দুটি আফটারশক হয়। ভূমিকম্পের পর ইয়াতে ২৭ দশমিক ৫ ইঞ্চি, হোকাইদোতে ১৯ দশমিক ৬ ইঞ্চি এবং অমোরিতে ১৫ দশমিক ৭ ইঞ্চি উঁচু ঢেউ দেখা যায়।",
    "date": "2025-12-09 05:11:00",
    "crawled_at": "2025-12-17 23:52:33"
}