{
    "url": "https://www.dhakapost.com/national/415746?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "৬ ঘণ্টা অবরুদ্ধ অর্থ উপদেষ্টা : কঠোর অবস্থানে পুলিশ",
    "body": "টানা ৬ ঘণ্টার বেশি সময় অর্থ উপদেষ্টাকে অবরুদ্ধ রাখার পর এবার শক্ত অবস্থানে যাচ্ছে পুলিশ। পুলিশের বিশেষায়িত একটি ইউনিট নিরাপত্তা সরঞ্জাম পরে আন্দোলনকারীদের ছত্রভঙ্গ করার চেষ্টা করছেন। বুধবার (১০ ডিসেম্বর) সচিবালয়ে অর্থ মন্ত্রণালয়ের তিন নম্বর ফ্লোরে এমন চিত্র দেখা গেছে। সরেজমিনে দেখা গেছে, পুলিশ সদস্যরা বাঁশি বাজিয়ে আন্দোলনকারীদের ছত্রভঙ্গ করছেন। এদিন বেলা ২টার পর থেকে ২০ শতাংশ সচিবালয় ভাতার দাবিতে মন্ত্রণালয় ও বিভাগের কর্মকর্তা-কর্মচারীরা উপদেষ্টার দরজার সামনে বসে পড়েন। বিক্ষোভকারীরা উপদেষ্টার দরজার সামনে হ্যান্ড মাইক নিয়ে ভুয়া ভুয়া স্লোগান দেন। এর আগে সচিবালয়ে সব ধরনের সভা-সমাবেশ নিষিদ্ধ করে দফায় দফায় আদেশ জারি করেছে সরকার। চলতি সপ্তাহেও তফসিল ঘোষণার পর সব ধরনের বেআইনি ও অনুমোদনহীন জনসমাবেশ, আন্দোলন পরিচালনা থেকে বিরত থাকতে সবাইকে নির্দেশ দেওয়া হয়েছে। তবে বারবার এ আদেশ অমান্য করে সচিবালয়ে প্রতিনিয়ত বিভিন্ন দাবিতে সভা-সমাবেশ চলছেই।",
    "date": "2025-12-10 20:02:00",
    "crawled_at": "2025-12-17 23:47:30"
}