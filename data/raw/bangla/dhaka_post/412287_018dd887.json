{
    "url": "https://www.dhakapost.com/sports/412287",
    "language": "bangla",
    "source": "dhaka_post",
    "title": "চিলিকে ৩-০ গোলে হারাল বাংলাদেশ",
    "body": "অনূর্ধ্ব-২১ হকি বিশ্বকাপ খেলতে বাংলাদেশ দল ভারতের মাদুরাইয়ে। ২৮ নভেম্বর বিশ্বকাপ শুরুর আগে বাংলাদেশ দল ভারতে অনুশীলন করছে। আজ চিলির বিপক্ষে প্রস্তুতি ম্যাচে ৩-০ গোলে জয়লাভ করেছে। হকি ফেডারেশনের সাধারণ সম্পাদক লে কর্ণেল রিয়াজুল হাসান (অব) বিশ্বকাপে বাংলাদেশ দলের ম্যানেজার হয়েছেন। তিনি ভারত থেকে বলেন, 'আমাদের প্রথম প্রস্তুতি ম্যাচটি মূল ম্যাচের মতো চার কোয়ার্টারেই হয়েছে। আমিরুল, রাকিবুল ও জয় একটি করে গোল করেছে। আগামীকাল সুইজারল্যান্ডের বিপক্ষে আরেকটি প্রস্তুতি ম্যাচ। ঐ ম্যাচ কতক্ষণ কিভাবে হয়, ঠিক হয়নি কারণ বিশ্বকাপের আগে সব দলই অনুশীলন ম্যাচ খেলতে যায় এজন্য ভেন্যু সংকট।' বাংলাদেশ অনূর্ধ্ব-২১ দলকে সুইজারল্যান্ডে পাঠানোর পরিকল্পনা ছিল ফেডারেশনের। ভিসা জটিলতায় বাংলাদেশ দল শেষ পর্যন্ত ইউরোপ সফরে যেতে পারেনি। তখনই সুইজারল্যান্ডের সঙ্গে আলোচনা করে বিশ্বকাপের আগে একটি প্রস্তুতি ম্যাচ খেলার সিদ্ধান্ত নেয় ফেডারেশন। বাংলাদেশ দলের ডাচ কোচ আইকম্যান পারিবারিক কাজ শেষে গতকাল ভারতে পৌঁছেছেন। এবারই প্রথম হকিতে ২৪ টি দল বিশ্বকাপে অংশগ্রহণ করছে। প্রতিটি গ্রুপে চারটি করে দল। বাংলাদেশ র‌্যাংকিংয়ে পিছিয়ে থাকায় এফ গ্রুপে চতুর্থ দল হিসেবে রয়েছে। এই গ্রুপের শীর্ষ দল গত আসরের রানার্স আপ ফ্রান্স। অন্য দুই দল অস্ট্রেলিয়া ও কোরিয়া।",
    "date": "2025-11-25 22:38:00",
    "crawled_at": "2025-12-17 22:52:56"
}