{
    "url": "https://www.dhakapost.com/sports/417366",
    "language": "bangla",
    "source": "dhaka_post",
    "title": "২ বছরের জন্য নিষিদ্ধ হলো ভারতের জনপ্রিয় ফুটবল ক্লাব",
    "body": "ভারতের ফুটবল ক্লাব মোহনবাগানকে শাস্তি দিল এশিয়ান ফুটবল কাউন্সিল (এএফসি)। ২০২৭-২৮ মৌসুম পর্যন্ত এএফসির কোনো প্রতিযোগিতায় খেলতে পারবে না সবুজ-মেরুন শিবির। সঙ্গে দিতে হবে ১ লাখ ৭২৯ ডলার জরিমানা। গত সেপ্টেম্বর মাসে সেপাহানের বিপক্ষে ম্যাচ খেলতে ইরানে যায়নি মোহনবাগান। ফুটবলারদের নিরাপত্তার স্বার্থে ইরানে না যাওয়ার সিদ্ধান্ত নেয় ক্লাব কর্তৃপক্ষ। নিরপেক্ষ কোনো দেশে ম্যাচ আয়োজনের আবেদন করেছিল তারা। কিন্তু এএফসি সেই আবেদনে সাড়া দেয়নি। সে সময় এএফসি প্রাথমিক ভাবে জানিয়েছিল, এ বারের এএফসি চ্যাম্পিয়ন্স লিগে মোহনবাগানের পাওয়া সব পয়েন্ট কেটে নেওয়া হবে। তবে বড় শাস্তি হওয়ারও সম্ভাবনা ছিল। আজ এএফসির শৃঙ্খলারক্ষা এবং এথিকস কমিটি মোহনবাগানকে দুই মৌসুমের জন্য নিষিদ্ধ এবং আর্থিক জরিমানা করেছে। শাস্তির ফলে দুই বছর আইএসএল চ্যাম্পিয়ন হলেও এএফসি চ্যাম্পিয়ন্স লিগ টুয়ে খেলতে পারবে না মোহনবাগান। উল্লেখ্য, গত মৌসুমেও নিরাপত্তার কারণে ইরানে দল পাঠাননি সবুজ-মেরুন কর্তৃপক্ষ। ইরানে খেলতে যাওয়া নিয়ে আপত্তি জানিয়েছিলেন জেসন কামিংস, জেমি ম্যাকলারেনসহ বেশ কয়েক জন ফুটবলারও।",
    "date": "2025-12-17 21:06:00",
    "crawled_at": "2025-12-17 23:11:02"
}