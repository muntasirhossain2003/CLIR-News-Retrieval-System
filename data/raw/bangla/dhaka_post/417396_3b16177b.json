{
    "url": "https://www.dhakapost.com/country/417396",
    "language": "bangla",
    "source": "dhaka_post",
    "title": "সাতক্ষীরায় উন্নয়ন কাজে চাঁদাবাজদের দাপট, পুলিশ পাহারায় সড়ক নির্মাণ",
    "body": "সাতক্ষীরায় উন্নয়নমূলক কাজ করতে গিয়ে ঠিকাদার ও বাস্তবায়নকারী প্রতিষ্ঠানগুলো নানাভাবে চাঁদাবাজি ও হুমকির মুখে পড়ছে। দলীয় পরিচয় ব্যবহার করে একটি অসাধু চক্র ঠিকাদারদের কাছ থেকে অর্থ আদায়ের চেষ্টা করছে- এমন অভিযোগ দিন দিন বাড়ছে। এতে জেলার উন্নয়ন কার্যক্রম ব্যাহত হচ্ছে বলে ঠিকাদাররা অভিযোগ করেছেন। সদর উপজেলার বদ্ধিপুর কলোনিতে সড়ক নির্মাণকাজ করতে গিয়ে চাঁদা দিতে অস্বীকৃতি জানানোয় দুর্বৃত্তদের হাতে লাঞ্ছিত হন মেসার্স ছয়ানী এন্টারপ্রাইজের মালিক জাহিদ হাসান। এ সময় নির্মিত সড়ক ক্ষতিগ্রস্ত করা হয়। পরিস্থিতির কারণে প্রতিষ্ঠানটিকে বাধ্য হয়ে পুলিশ পাহারায় কাজ সম্পন্ন করতে হয়। বুধবার (১৭ ডিসেম্বর) সকালে পুরাতন সাতক্ষীরা সওজ থেকে গোবিন্দপুর বাজার হয়ে জেয়ালা সড়কের কার্পেটিং কাজ শেষ করা হয়। প্রকল্পটির প্রাক্কলিত ব্যয় নির্ধারণ করা ছিল এক কোটি ১২ লাখ আট হাজার ৬৯৩ টাকা। চাঁদাবাজির শিকার ঠিকাদার জাহিদ হাসান বলেন, আমরা সরকারের উন্নয়ন সহযোগী। কাজ করতে গিয়ে চাঁদা দিতে অস্বীকৃতি জানালে আমাদের ওপর হামলা করা হয় এবং কাজ নষ্ট করা হয়। অল্প কিছু কাজ বাকি থাকতে আমাকে লাঞ্ছিত করা হয়। শেষ পর্যন্ত পুলিশ পাহারায় কাজ শেষ করতে হয়েছে। সাতক্ষীরা সদর থানা পুলিশের ভারপ্রাপ্ত কর্মকর্তা (ওসি) মাসুদুর রহমান বলেন, উপজেলা নির্বাহী অফিসারের মাধ্যমে বিষয়টি অবগত হওয়ার পর ঘটনাস্থলে পুলিশ পাঠানো হয়। পরে নিরাপত্তার মধ্যেই ঠিকাদার প্রতিষ্ঠানটি কাজ শেষ করতে সক্ষম হয়। সাতক্ষীরা সদর উপজেলা প্রকৌশলী ইয়াকুব আলী বলেন, কার্পেটিং কাজ চলাকালে স্থানীয় কিছু যুবক বড় অঙ্কের চাঁদা দাবি করে। চাঁদা না পেয়ে তারা নির্মিত সড়ক খুঁড়ে নষ্ট করে এবং ঠিকাদারের লোকজনকে হুমকি দেয়। পরে উপজেলা প্রশাসন ও পুলিশের সহায়তায় কাজ সম্পন্ন করা হয়। জেলায় এ ধরনের ঘটনা একাধিকবার ঘটায় উন্নয়ন কাজে জটিলতা সৃষ্টি হচ্ছে বলে ঠিকাদাররা অভিযোগ করেছেন। তারা সুষ্ঠু আইন-শৃঙ্খলা ও নিরাপত্তা নিশ্চিত করতে প্রশাসনের জরুরি হস্তক্ষেপ দাবি করেছেন।",
    "date": "2025-12-17 23:29:00",
    "crawled_at": "2025-12-17 23:30:47"
}