{
    "url": "https://www.dhakapost.com/country/414306",
    "language": "bangla",
    "source": "dhaka_post",
    "title": "খালেদা জিয়ার সুস্থতা কামনায় দোয়া করলেন জামায়াতের এমপি পদপ্রার্থী",
    "body": "সাবেক প্রধানমন্ত্রী এবং বিএনপির চেয়াপারসন বেগম খালেদা জিয়ার সুস্থতা কামনায় দোয়া মাহফিলের আয়োজন করেছেন নওগাঁ-১ (সাপাহার, পোরশা, নিয়ামতপুর) আসনের জামায়াত মনোনীত এমপি পদপ্রার্থী অধ্যক্ষ মাহবুবুল আলম। বৃহস্পতিবার (৪ ডিসেম্বর) দুপুর ১২টার দিকে সাপাহার আল হেলাল ইসলামী একাডেমি অ্যান্ড কলেজ মাঠে প্রতিষ্ঠানটির প্রায় ১২ শতাধিক শিক্ষার্থীকে সঙ্গে নিয়ে এই দোয়া মাহফিল অনুষ্ঠিত হয়। দোয়া পরিচালনা করেন প্রতিষ্ঠানটির অধ্যক্ষ এবং জামায়াত মনোনীত এমপি পদপ্রার্থী মাহবুবুল আলম। এর আগে শিক্ষার্থীদের উদ্দেশ্যে তিনি সংক্ষিপ্ত বক্তব্য রাখেন। বক্তব্যে অধ্যক্ষ মাহবুবুল আলম বলেন, আমাদের সাবেক প্রধানমন্ত্রী বেগম খালেদা জিয়ার অসুস্থতা নিয়ে শুধু বাংলাদেশ নয় সারাবিশ্ব আজ উদ্বিগ্ন। বেগম খালেদা জিয়া কেবলমাত্র কোনো দলের সম্পদ নয় তিনি এদেশের তিন তিনবারের সফল প্রধানমন্ত্রী। এদেশে ইসলামী মূল্যবোধ, গণতন্ত্র এবং মানবাধিকার প্রতিষ্ঠায় তার বিশাল অবদান রয়েছে। আমরা এদেশে রাজনৈতিক কোনো বিভেদ চাই না, আমরা বাংলাদেশে ঐক্য চাই। ঐক্যের মধ্যে দিয়ে আমরা বাংলাদেশকে নতুন করে গড়ে তুলতে চাই। এই কারণে আজকে আমরা বেগম খালেদা জিয়ার জন্য দোয়ার আয়োজন করেছি। এটি রাজনৈতিক বিশেষ কোন দলের আয়োজন নয়। আজকে আমাদের জাতির উদ্বেগ উৎকণ্ঠা দূর করার জন্য দোয়ার এই আয়োজন। আমরা দোয়া করি আল্লাহ যেন তাকে দ্রুত সুস্থতা দান করে এবং আমাদের মাঝে ফিরে এসে নেতৃত্ব দেওয়ার তৌফিক দান করেন। উল্লেখ্য প্রায় ৮০ বছর বয়সী সাবেক প্রধানমন্ত্রী খালেদা জিয়া দীর্ঘদিন ধরে হৃদরোগ, ডায়াবেটিস, আর্থ্রাইটিস, লিভার সিরোসিস, কিডনির জটিলতাসহ নানা শারীরিক অসুস্থতায় ভুগছেন। গত ২৩ নভেম্বর শ্বাসকষ্ট দেখা দিলে দ্রুত তাকে এভারকেয়ার হাসপাতালে নেওয়া হয়। এরপর থেকে তিনি হাসপাতালটিতে চিকিৎসাধীন রয়েছেন।",
    "date": "2025-12-04 16:39:00",
    "crawled_at": "2025-12-17 23:37:12"
}