{
    "url": "https://www.dhakapost.com/country/298888",
    "language": "bangla",
    "source": "dhaka_post",
    "title": "বৈষম্যবিরোধী ছাত্র আন্দোলনে নিহত আসিফের কবর জিয়ারত ডিসি-এসপির",
    "body": "রাজধানীর উত্তরায় বৈষম্যবিরোধী ছাত্র আন্দোলনে গুলিবিদ্ধ হয়ে নিহত নর্দার্ন ইউনিভার্সিটির শিক্ষার্থী সাতক্ষীরার আসিফ হাসানের কবর জিয়ারত করেছেন জেলা প্রশাসক মোহাম্মদ হুমায়ুন কবির ও পুলিশ সুপার মোহাম্মদ মতিউর রহমান। গতকাল দেবহাটা উপজেলার আস্কারপুরে আসিফ হাসানের বাসভবন ও পারিবারিক কবরস্থানে যান তারা। এ সময় নিহত আসিফ হাসানের কবর জিয়ারত ও তার রুহের মাগফেরাত কামনায় দোয়া ও মোনাজাতে অংশ নেন জেলা প্রশাসক ও পুলিশ সুপার। কবর জিয়ারত ও দোয়া অনুষ্ঠান শেষে জেলা প্রশাসক মোহাম্মদ হুমায়ুন কবির ও পুলিশ সুপার মোহাম্মদ মতিউর রহমান আসিফ হাসানের পরিবার ও তার ছোট ভাইয়ের পড়াশোনাসহ প্রয়োজনীয় সহযোগিতার আশ্বাস দেন। এ সময় দেবহাটা উপজেলা পরিষদ চেয়ারম্যান আল ফেরদাউস, উপজেলা নির্বাহী অফিসার মো. আসাদুজ্জামান, দেবহাটা সার্কেলের সিনিয়র সহকারী পুলিশ সুপার মো. ফজলুল হক, দেবহাটা থানার ওসি সেখ মাহমুদ হোসেন, নর্দার্ন ইউনিভার্সিটির শিক্ষক ড. আবু তালেব হোসেন ও মো. রাকিব হোসেন, বৈষম্যবিরোধী ছাত্র আন্দোলনের বেসরকারি বিশ্ববিদ্যালয় সংশ্লিষ্ট অন্যতম কেন্দ্রীয় সমন্বয়ক মাহমুদুল হাসান মাহমুদ, নর্দার্ন ইউনিভার্সিটি শাখার সমন্বয়ক আহসান নাঈম প্রমুখ উপস্থিত ছিলেন। উল্লেখ্য, গত ১৮ জুলাই রাজধানীর উত্তরায় বৈষম্যবিরোধী ছাত্র আন্দোলনরত শিক্ষার্থীদের সাথে আইন-শৃঙ্খলা বাহিনীর সংঘর্ষে গুলিবিদ্ধ হয়ে নিহত হন আসিফ হাসান। এই আন্দোলনের জেরে ৫ আগস্ট পদত্যাগ করে দেশ ছাড়তে বাধ্য হন শেখ হাসিনা।",
    "date": "2024-08-14 07:59:00",
    "crawled_at": "2025-12-17 23:33:29"
}