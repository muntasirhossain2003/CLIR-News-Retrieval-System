{
    "url": "https://www.dhakapost.com/sports/409451",
    "language": "bangla",
    "source": "dhaka_post",
    "title": "বাংলাদেশে সিরিজ জিতে বিশ্বকাপ বাছাইয়ে পাকিস্তান",
    "body": "বিশ্বকাপ বাছাইয়ের প্লে অফ সিরিজের দ্বিতীয় ম্যাচেও হেরেছে বাংলাদেশ। টানা দুই জয়ে পাকিস্তান সিরিজ জিতে বিশ্বকাপ বাছাই নিশ্চিত করেছেন। আগামী রোববার দুই দলের মধ্যকার তৃতীয় ম্যাচটি শুধুই নিয়মরক্ষার। গতকাল প্রথম ম্যাচে বাংলাদেশ ২-৮ গোলে হেরেছিল। আজ দ্বিতীয় ম্যাচে আরো শোচনীয় পরাজয় হয়েছে। প্রথম ম্যাচে পাকিস্তানকে দুই গোল দিলেও আজ পাকিস্তানের বোর্ডে কোনো বলই পাঠাতে পারেনি বাংলাদেশ। উল্টো গতকালের মতো আজও আট গোল হজম করেছে। হকিতে পাকিস্তানকে বাংলাদেশ কখনোই হারাতে পারেনি। এরপরও মাঝে মধ্যে প্রতিদ্বন্দ্বিতা করেছে। এবার সেই প্রতিদ্বন্দিতাও হয়নি। দুই ম্যাচে হজম করেছে ১৬ গোল। গত ম্যাচে মাথায় আঘাত পাওয়া রোমান সরকার না থাকায় আজ ডিফেন্সে একটু দুর্বলতা ছিল। প্রথম ম্যাচে পাকিস্তান ৮টি পেনাল্টি কর্নার নিয়ে এক গোল করলেও আজ ১১ টি পেনাল্টি কর্নার থেকে গোল করেছে চারটি। প্রথম কোয়ার্টারেস্কোর ছিল ১-০, দ্বিতীয় কোয়ার্টারে ৪-০, তৃতীয় কোয়ার্টারে ৫-০ এবং শেষ কোয়ার্টারে ৮-০। বাংলাদেশ গোলের সুযোগ পেয়েও কাজে লাগাতে পারেনি। পাকিস্তানের হয়ে ৬ ও ১৯ মিনিটে সুফিয়ান খান, ১৩ ও ৫৭ মিনিটে রানা ওয়াহিদ আশরাফ দুটি ফিল্ড, ৩০ মিনিটে ওয়াহিদ পেনাল্টি কর্নার, ৩২ মিনিটে শহিদ হাান্নান পেনাল্টি কর্নার, ৫৩ মিনিটে আফরাজ ফিল্ড ও ৫৯ মিনিটে আম্মাদ ভাট পেনাল্টি কর্নার থেকে গোল করেন। গতকাল হারের পর অধিনায়ক রেজাউল বাবু বলেছিলেন, 'পরের ম্যাচে ভালো করবো।' আজকের ফলাফল আরো খারাপ হয়েছে। এ নিয়ে তরুণ খেলোয়াড় ওবায়দুল হক জয় বলেন, 'আসলে আমাদেরকে আমাদের কোচ যেটা পরিকল্পনা দিয়েছিল, অনেক সময় যে পরিকল্পনায় থাকতে পারি নাই, যার কারণে আমরা গোলগুলো খেয়েছি। আজকে আমরা সুযোগ পাইছিলাম, যে সুযোগগুলো আমরা কাজে লাগাইতে পারি নাই। যার কারণে আজকে আমরা গোল পাই নাই।' বাংলাদেশ অ-২১ দল ১৮ নভেম্বর ভারতে যাবে অ-২১ বিশ্বকাপ খেলতে। সিনিয়র দলে অ-২১ দলের সাত জন রয়েছেন। এর মধ্যে জয়ও অন্যতম। পাকিস্তানের বিপক্ষে খেলা তাদের জন্য বড় শিক্ষা বলছেন, 'পাকিস্তান অনেক বড় টিম। ওদের কাছ থেকে আমরা অনেক কিছু শিখতে পারছি, এটা আমাদের কাছে অনেক কিছু। আর আমি, আমি নিজে পার্সোনালি মনে করি যে আজকে যে ম্যাচটা, তো আমাদের আরেকটু যদি সময় পাইতাম, তাহলে সেই ক্ষেত্রে মনে হয় আরও ভালো হতো।' পাকিস্তানের খেলোয়াড় ওয়াহিদ বিশ্বকাপ বাছাই নিশ্চিত হওয়ায় খুশি। পাকিস্তান এক সময়ের হকির বিশ্বকাপ চ্যাম্পিয়ন। সেই দলকে এখন বিশ্বকাপ বাছাইয়ের জন্য প্লে অফ খেলতে হয়। ভারতে এশিয়া কাপ হওয়ায় পাকিস্তান অংশ নেয়নি। এজন্য এশিয়ান হকি ফেডারেশন এশিয়া কাপের ষষ্ঠ দলের সঙ্গে প্লে অফ সিরিজ আয়োজন করে। ভারত ইতোমধ্যে এশিয়া কাপ চ্যাম্পিয়ন হয়ে বিশ্বকাপ নিশ্চিত করেছে। পাকিস্তান বিশ্বকাপ বাছাই উতরে বিশ্বকাপে উঠলে ভারতের সঙ্গে খেলবে কিনা এই প্রশ্নে ওয়াহিদ বলেন, 'ভারতে গিয়ে আমরা ভারতের সঙ্গে খেলিনি। নিরপেক্ষ ভেন্যুতে সেটা বেলজিয়ামে হকি বিশ্বকাপ খেলতে কোনো সমস্যা নাই।'",
    "date": "2025-11-14 18:29:00",
    "crawled_at": "2025-12-17 22:53:24"
}