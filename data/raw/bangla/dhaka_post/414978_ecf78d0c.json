{
    "url": "https://www.dhakapost.com/country/414978",
    "language": "bangla",
    "source": "dhaka_post",
    "title": "অরক্ষিত রেলক্রসিংয়ে ট্রেন-ট্রাক্টর সংঘর্ষ, আধাঘণ্টা ট্রেন চলাচল বন্ধ",
    "body": "ময়মনসিংহ নগরীর ২৩ নম্বর ওয়ার্ডের একটি অরক্ষিত রেলক্রসিংয়ে ঢাকাগামী তিস্তা এক্সপ্রেসের সঙ্গে একটি ট্রাক্টরের সংঘর্ষের ঘটনা ঘটেছে। ট্রেনের ধাক্কায় ট্রাক্টরটি গুরুতরভাবে ক্ষতিগ্রস্ত হয়ে ছিটকে পড়লেও কোনো হতাহতের ঘটনা ঘটেনি। রোববার (৭ ডিসেম্বর) সন্ধ্যা ৫টা ৫৫ মিনিটের দিকে নগরীর ২৩ নম্বর ওয়ার্ডের সুতিয়াখালী এলাকায় এ দুর্ঘটনা ঘটে। ময়মনসিংহ রেলওয়ে জিআরপি থানা পুলিশের ভারপ্রাপ্ত কর্মকর্তা (ওসি) মো. আকতার হোসেন বলেন, দুর্ঘটনার পর ঢাকা-ময়মনসিংহ রেলপথে সন্ধ্যা ৫টা ৫৫ মিনিট থেকে ৬টা ২৫ মিনিট পর্যন্ত ট্রেন চলাচল বন্ধ রাখতে হয়। স্থানীয়রা চলাচল করে এমন একটি অবৈধ ও অরক্ষিত রেলক্রসিং দিয়ে অসতর্কভাবে ইটভর্তি একটি ট্রাক্টর পার হচ্ছিল। ঠিক সেই সময় দেওয়ানগঞ্জ থেকে ছেড়ে আসা ঢাকাগামী তিস্তা এক্সপ্রেস ট্রেনটির সঙ্গে ট্রাক্টরটির সংঘর্ষ হয়। তিনি আরও বলেন, ধারণা করা হচ্ছে- দুর্ঘটনার মুহূর্তে চালক ট্রাক্টরটি রেলক্রসিংয়ে রেখে পালিয়ে যায়। এতে ট্রাক্টরটি চূর্ণ-বিচূর্ণ হয়ে ছিটকে পড়লেও কেউ আহত হয়নি। এ ঘটনায় আইনগত প্রক্রিয়া চলছে। তবে দুর্ঘটনার কারণে ঢাকা-ময়মনসিংহ রেলপথে ট্রেন চলাচল আধাঘণ্টা বন্ধ থাকলেও বর্তমানে ওই রুটে ট্রেন চলাচল স্বাভাবিক রয়েছে।",
    "date": "2025-12-07 19:42:00",
    "crawled_at": "2025-12-17 23:28:19"
}