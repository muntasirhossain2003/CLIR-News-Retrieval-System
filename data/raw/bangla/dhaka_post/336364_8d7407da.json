{
    "url": "https://www.dhakapost.com/country/336364",
    "language": "bangla",
    "source": "dhaka_post",
    "title": "সাতক্ষীরায় নিষিদ্ধ ছাত্রলীগের নেত্রী নিশি গ্রেপ্তার",
    "body": "সাতক্ষীরার দেবহাটা থেকে নিষিদ্ধঘোষিত সংগঠন ছাত্রলীগের কেন্দ্রীয় কমিটির যুগ্ম সাধারণ সম্পাদক বেনজীর হোসেন নিশিকে গ্রেপ্তার করেছে পুলিশ। রোববার (১২ জানুয়ারি) দিবাগত রাত ৩টার দিকে তাকে গ্রেপ্তার করা হয়। দেবহাটা থানা পুলিশের ভারপ্রাপ্ত কর্মকর্তা (ওসি) হযরত আলী জানান, গোপন সংবাদের ভিত্তিতে জানা যায় যে নিশি দেবহাটা উপ-স্বাস্থ্য কেন্দ্রের স্বাস্থ্য সহকারী রাশিদুল ইসলামের বাসায় অবস্থান করছেন। এরপর অভিযান চালিয়ে তাকে গ্রেপ্তার করা হয়। নিশি ঢাকা বিশ্ববিদ্যালয়ের বঙ্গমাতা শেখ ফজিলাতুন্নেছা মুজিব হল শাখার সাবেক সভাপতি। তিনি ৫ আগস্টের পর থেকে পলাতক ছিলেন এবং তার বিরুদ্ধে ঢাকাসহ বিভিন্ন এলাকায় একাধিক মামলা রয়েছে। গ্রেপ্তারের পর নিশিকে ডিবি পুলিশের হেফাজতে নেওয়া হয়েছে। পুলিশ জানিয়েছে, তাকে জিজ্ঞাসাবাদ করে পরবর্তী আইনানুগ ব্যবস্থা গ্রহণ করা হবে।",
    "date": "2025-01-13 19:53:00",
    "crawled_at": "2025-12-17 23:33:48"
}