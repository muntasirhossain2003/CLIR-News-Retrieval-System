{
    "url": "https://www.dhakapost.com/country/416567",
    "language": "bangla",
    "source": "dhaka_post",
    "title": "চাঁপাইনবাবগঞ্জ সীমান্তে ১৫ জনকে পুশ ইন করেছে বিএসএফ",
    "body": "চাঁপাইনবাবগঞ্জের গোমস্তাপুর উপজেলার সীমান্ত দিয়ে শিশু, নারী ও পুরুষসহ ১৫ জনকে পুশ ইন করেছে ভারতীয় সীমান্ত রক্ষাকারী বাহিনী (বিএসএফ)। বিভীষণ বিওপি ক্যাম্প কমান্ডার নায়েক সুবেদার আব্দুল মান্নান এসব তথ্য নিশ্চিত করেছেন। রোববার (১৪ ডিসেম্বর) সকালে বিজিবির কঠোর নজরদারির মাঝেই তাদের বাংলাদেশে পুশ ইন করা হয়। পরে ১৬ বিজিবি ব্যাটালিয়নের বিভীষণ বিওপির টহল দল তাদের আটক করে গোমস্তাপুর থানায় হস্তান্তর করে। বিজিবি জানায়, শনিবার (১৪ ডিসেম্বর) ভোররাত আনুমানিক পৌনে ৪টার দিকে গোমস্তাপুর থানাধীন রাধানগর ইউনিয়নের এবং নওগাঁ ব্যাটালিয়ন (১৬ বিজিবি) এর অধীনস্থ বিভীষণ বিওপির দায়িত্বপূর্ণ এলাকায় সীমান্ত পিলার ২১৯/৭১আর থেকে আনুমানিক এক কিলোমিটার বাংলাদেশের অভ্যন্তরে লালমাটি নামকস্থান থেকে নারী, পুরুষ ও শিশুসহ ১৫ জনকে আটক করে নিয়মিত টহল দল। প্রাথমিক জিজ্ঞাসাবাদে জানা যায় তারা সবাই বাংলাদেশি। নায়েক সুবেদার আব্দুল মান্নান বলেন, আটকদের মধ্যে ৪ জন পুরুষ, ৯ জন নারী ও ২ জন শিশু রয়েছে। তারা ঢাকা, খুলনা, যশোর ও নড়াইল জেলার বাসিন্দা। দীর্ঘ দুই বছর আগে তারা বিভিন্ন সময়ে কাজের জন্য ভারতে প্রবেশ করেছিলেন। বিএসএফ সদস্যরা তাদের ভোরে বাংলাদেশে পুশ ইন করে। আটকদের নাম ও ঠিকানা যাচাই বাছাই শেষে তাদেরকে গোমস্তাপুর থানায় হস্তান্তর করা হয়েছে। গোমস্তাপুর থানার ভারপ্রাপ্ত কর্মকর্তা (ওসি) আব্দুল বারেক বলেন, বিজিবি পুশ হওয়া নাগরিকদের থানায় হস্তান্তর করেছে। এখন তাদেরকে উপজেলা নির্বাহী কর্মকর্তার হেফাজতে রাখা হবে। পরিচয় যাচাই-বাছাই শেষে তাদেরকে পরিবারের কাছে হস্তান্তর করা হবে। এর আগে গত ২৭ মে বিভীষণ সীমান্ত দিয়ে ১৭ জন ও ৩ জুন চানশিকারি সীমান্ত দিয়ে ৮ জনকে পুশইন করে ভারতীয় সীমান্তরক্ষী বাহিনী- বিএসএফ।",
    "date": "2025-12-14 15:30:00",
    "crawled_at": "2025-12-17 23:39:06"
}