{
    "url": "https://www.dhakapost.com/national/414096?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "ডেমরায় পরকীয়া সন্দেহে স্ত্রী-শাশুড়িকে ছুরিকাঘাত, জামাই আটক",
    "body": "রাজধানীর ডেমরার বামইল এলাকায় পরকীয়া সন্দেহে স্ত্রী মোর্শেদা আক্তার (২৩) ও তার মা শাহিদা বেগমকে (৪০) এলোপাতাড়ি ছুরিকাঘাত করেছেন মোর্শেদার স্বামী সোহাগ। এ ঘটনায় সোহাগকে আটক করেছে পুলিশ। বুধবার (৩ ডিসেম্বর) দুপুরে ডেমরার মাতাব্বর গলি এলাকার একটি ভাড়া বাসায় এ ঘটনা ঘটে। আহত মোর্শেদার মামা মফিজুল ইসলাম আকাশ জানান, মোর্শেদা ও তার স্বামী সোহাগ পোশাক কারখানায় কাজ করেন। পারিবারিক বিষয় নিয়ে প্রায়ই তাদের মধ্যে ঝগড়া লেগে থাকে। স্ত্রী পরকীয়ায় জড়িত বলে সন্দেহ করতেন সোহাগ। বুধবার দুপুরে বিষয়টি নিয়ে কথা কাটাকাটির একপর্যায়ে তিনি মোর্শেদাকে এলোপাতাড়ি ছুরিকাঘাত করেন। মোর্শেদাকে বাঁচাতে এগিয়ে গেলে তার মা শাহিদা বেগমও ছুরিকাঘাতে আহত হন। চিৎকার শুনে প্রতিবেশীরা দ্রুত দুজনকে উদ্ধার করে ঢাকা মেডিকেল কলেজ হাসপাতালে নিয়ে যান এবং সোহাগকে আটক করে পুলিশে সোপর্দ করেন। এ বিষয়ে জানতে চাইলে ডেমরা থানার উপ-পরিদর্শক (এসআই) মো. শাহিন পারভেজ জানান, খবর পেয়ে ঘটনাস্থল থেকে সোহাগকে আটক করা হয়েছে। আহত দুজনকে চিকিৎসার জন্য ঢাকা মেডিকেলে পাঠানো হয়েছে। তিনি বলেন, স্ত্রী পরকীয়া করেন এমন সন্দেহ থেকে ঝগড়ার একপর্যায়ে সোহাগ ছুরিকাঘাত করেন বলে প্রাথমিকভাবে জানা গেছে। আহত দুজনের ঢাকা মেডিকেলে চিকিৎসা চলছে।",
    "date": "2025-12-03 17:46:00",
    "crawled_at": "2025-12-17 23:14:43"
}