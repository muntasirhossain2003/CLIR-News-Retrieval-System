{
    "url": "https://www.dhakapost.com/country/412774?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "বন্দরে ৫০০টি অবৈধ গ্যাস সংযোগ বিচ্ছিন্ন",
    "body": "নারায়ণগঞ্জের বন্দর উপজেলায় অবৈধ গ্যাস সংযোগবিরোধী অভিযানে ৫০০টি ডাবল চুলার সংযোগ বিচ্ছিন্ন করেছে তিতাস গ্যাস কর্তৃপক্ষ। মোবাইল কোর্টের এ অভিযানে মোট ৬০ হাজার টাকা জরিমানাও আদায় করা হয়। বৃহস্পতিবার (২৭ নভেম্বর) সকাল থেকে বিকেল পর্যন্ত সহকারী কমিশনার (ভূমি) ও এক্সিকিউটিভ ম্যাজিস্ট্রেট তারিকুল ইসলামের নেতৃত্বে এ অভিযান পরিচালিত হয়। কেওডালা হায়দরী টেক্সটাইল অ্যান্ড গার্মেন্টস লিমিটেডের পাশের গলি ও আশপাশের আরও একটি স্থানে অভিযান চালিয়ে অবৈধ সংযোগগুলো বিচ্ছিন্ন করা হয়। অভিযানে উপস্থিত ছিলেন তিতাস গ্যাস বন্দর জোনের ম্যানেজার (প্রকৌশলী) জাহিন আমির খান, সহকারী প্রকৌশলী নজরুল ইসলাম, রনি মিয়া, মোরসালিনসহ বিপুল সংখ্যক পুলিশ সদস্য। তিতাস কর্তৃপক্ষ জানায়, অবৈধ বিতরণ লাইনের উৎসে কিলিং–ক্যাপিং করা হয়েছে। বন্দর উপজেলায় অবৈধ গ্যাস সংযোগবিরোধী অভিযান চলমান থাকবে। যেখানেই অবৈধ সংযোগ পাওয়া যাবে, সেখানেই আইনগত ব্যবস্থা গ্রহণ করা হবে বলে জানান সংশ্লিষ্ট কর্মকর্তারা।",
    "date": "2025-11-27 21:16:00",
    "crawled_at": "2025-12-17 23:41:54"
}