{
    "url": "https://www.dhakapost.com/economy/417279",
    "language": "bangla",
    "source": "dhaka_post",
    "title": "বিনা প্রতিদ্বন্দ্বিতায় ডিএসইর শেয়ারহোল্ডার পরিচালক হলেন দুই জন",
    "body": "দেশের প্রধান পুঁজিবাজার ঢাকা স্টক এক্সচেঞ্জের (ডিএসই) পরিচালনা পর্ষদে দুটি শূন্য পদে নির্বাচন অনুষ্ঠিত হয়েছে। এই নির্বাচনে বিনা প্রতিদ্বন্দ্বিতায় শেয়ারহোল্ডার পরিচালক হিসেবে নির্বাচিত হয়েছেন রেপিড সিকিউরিটিজ লিমিটেডের প্রতিনিধি মো. হানিফ ভূইয়া এবং শ্যামল ইক্যুইটি ম্যানেজমেন্ট লিমিটেডের প্রতিনিধি মো. সাজেদুল ইসলাম। গত ১৫ ডিসেম্বর (সোমবার) নির্বাচন কমিশন আনুষ্ঠানিকভাবে তাদের পরিচালক হিসেবে নির্বাচিত ঘোষণা করেন। বুধবার (১৮ ডিসেম্বর) অনুষ্ঠেয় ডিএসইর ৬৪তম বার্ষিক সাধারণ সভায় (এজিএম) তারা আনুষ্ঠানিকভাবে পরিচালনা পর্ষদে অন্তর্ভুক্ত হবেন বলে এক বিজ্ঞপ্তিতে জানিয়েছে ডিএসই। জানা গেছে, ডিএসইর পরিচালনা পর্ষদের দুটি শূন্যপদে নির্বাচন পরিচালনার জন্য এক্সচেঞ্জের বিদ্যমান পরিচালনা পর্ষদ গত ১৪ অক্টোবর ১১০১তম বোর্ড সভায় অবসরপ্রাপ্ত বিচারপতি (বাংলাদেশ সুপ্রিম কোর্টের হাইকোর্ট ডিভিশন) মো. আব্দুস সামাদকে চেয়ারম্যান করে তিন সদস্যবিশিষ্ট নির্বাচন কমিশন গঠন করে। নির্বাচন কমিশনের অপর দুই সদস্য হলেন ডিএসইর শেয়ারহোল্ডার প্রতিনিধি মোহাম্মদ ইব্রাহিম এবং ড. মো. জহিরুল ইসলাম। নির্বাচন কমিশন দুজন শেয়ারহোল্ডার পরিচালক নির্বাচনের জন্য ২৮ অক্টোবর নির্বাচনী তফসিল ঘোষণা করেন। তফসিল অনুসারে ১৩ নভেম্বর থেকে ১৯ নভেম্বর (অফিস চলাকালীন সময় বিকেল ৫টা) পর্যন্ত মনোনয়নপত্র গ্রহণ ও জমা দেওয়ার শেষ দিন ছিল। নির্ধারিত সময়ে শুধুমাত্র এই দুইজন মনোনয়নপত্র দাখিল করেন। উল্লেখ্য, বৃহস্পতিবার অনুষ্ঠেয় ৪৬তম এজিএমে বিদ্যমান পরিচালনা পর্ষদের দুইজন শেয়ারহোল্ডার পরিচালক অবসর গ্রহণ করবেন। তারা হলেন- মোহাম্মদ শাহজাহান এবং মো. শাকিল রিজভী। বিনা প্রতিদ্বন্দ্বিতায় নির্বাচিত এই দুই শেয়ারহোল্ডার পরিচালক তাদের স্থলাভিষিক্ত হবে।",
    "date": "2025-12-17 15:57:00",
    "crawled_at": "2025-12-17 23:42:45"
}