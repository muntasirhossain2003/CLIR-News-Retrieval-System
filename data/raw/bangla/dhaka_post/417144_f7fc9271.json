{
    "url": "https://www.dhakapost.com/sports/417144",
    "language": "bangla",
    "source": "dhaka_post",
    "title": "নাঈম শেখের ঝড়ে মিরাজের দলের কাছে হারল শান্তরা",
    "body": "মহান বিজয় দিবস উপলক্ষ্যে ক্রিকেটার্স ওয়েলফেয়ার অ্যাসোসিয়েশন অব বাংলাদেশের (কোয়াব) আয়োজনে অল স্টার্স ম্যাচ অনুষ্ঠিত হয়েছে। আজ (মঙ্গলবার) মিরপুরে নাজমুল হোসেন শান্ত’র দল ‘অপরাজেয়’কে ৩ উইকেটে হারিয়েছে মেহেদী হাসান মিরাজের দল ‘অদম্য’। ১৬৭ রানের লক্ষ্য তাড়ায় ৪৪ বলে ৭৬ রানের দুর্দান্ত ইনিংস খেলে অদম্যকে জিতিয়েছেন নাঈম শেখ। ম্যাচে আগে ব্যাট করতে নেমে নির্ধারিত ২০ ওভারে ৯ উইকেট হারিয়ে ১৬৬ রান সংগ্রহ করে অপরাজেয়। জবাবে ব্যাট করতে নেমে নাঈমের ব্যাটে জয়ের পথ সুগম করে অদম্য। শেষদিকে মেহেদী হাসান মিরাজ এবং সাইফউদ্দিনের ব্যাটে তাদের জয় নিশ্চিত হয়। এর আগে টস জিতে অপরাজেয়কে আগে ব্যাটিংয়ে পাঠায় অদম্য। যেখানে শান্তদের শুরুটা ভালো হয়নি। ৬ বলে কোনো রান না করেই প্যাভিলিয়নে ফেরেন পারভেজ হোসেন ইমন। আরেক ওপেনার জিসান আলম অদম্যর বোলারদের ওপর চড়াও হয়ে ২২ বলে ৬ চার ও ১ ছক্কায় ৪৪ রান করেন। অধিনায়ক শান্ত’র ব্যাট থেকে আসে ২৬ বলে ৩০ রান। তবে নুরুল হাসান সোহান ১৭ বলে করেছেন ১৪ রান। এ ছাড়া জাকের আলী অনিক ১৩ বলে ২৩ এবং আব্দুল গাফফার সাকলাইন ৯ বলে ১৭ রান করেছেন। বিপরীতে, অদম্যর পক্ষে ৩টি করে উইকেট নিয়েছেন শরীফুল ইসলাম ও মোহাম্মদ সাইফউদ্দিন। লক্ষ্য তাড়ায় নেমে ব্যর্থ অদম্যর দুই ওপেনার তানজিদ হাসান তামিম ও হাবিবুর রহমান সোহান। তবে নাঈম শেখ চালিয়েছেন তাণ্ডব। অপরাজেয়’র বোলারদের ওপর রীতিমত ঝড় তুলেছেন তিনি। তাকে দারুণ সঙ্গ দিয়েছেন তাওহীদ হৃদয়। দু’জনের জুটিতে ওঠে ৫০ রান। হৃদয় ১৭ বলে ২৫ রান করে ফিরলে ভাঙে সেই জুটি। সঙ্গীহারা নাঈম বিশেষ এই ম্যাচের প্রথম ব্যক্তিগত ফিফটি পূর্ণ করেছেন। আউট হওয়ার আগে খেলেছেন ৪৪ বলে ১০ চার ও ৩ ছক্কায় ৭৬ রানের ইনিংস। এ ছাড়া আফিফ হোসেন ধ্রুব’র ব্যাট থেকে এসেছে ১১ বলে ১৮ রান। অন্যদিকে, অপরাজেয়’র হয়ে ৩টি উইকেট নিয়েছেন রিপন মন্ডল।",
    "date": "2025-12-16 22:27:00",
    "crawled_at": "2025-12-17 23:21:35"
}