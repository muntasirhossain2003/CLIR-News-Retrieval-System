{
    "url": "https://www.dhakapost.com/country/417384?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "‘চোর বলা’ নিয়ে সুনামগঞ্জে দুই পক্ষের সংঘর্ষে নিহত ১",
    "body": "সুনামগঞ্জের দিরাই উপজেলায় ‘চোর বলা’ নিয়ে দুই পক্ষের সংঘর্ষে ইসলাম উদ্দিন (৫৫) নামে এক ব্যক্তি নিহত হয়েছেন। বুধবার (১৭ ডিসেম্বর) বিকেল সাড়ে ৪টার দিকে উপজেলার করিমপুর ইউনিয়নের সাকিতপুর গ্রামে এ ঘটনা ঘটে। নিহত ইসলাম উদ্দিন সাকিতপুর গ্রামের মৃত আব্দুস শহীদের ছেলে। পুলিশ ও স্থানীয় সূত্রে জানা যায়, বুধবার বিকেল ৩টার দিকে সাকিতপুর গ্রামের তদরিছ সরদারের ছেলে সাইদুর রহমান ওরফে বাংলা ও আলী সরদারের ছেলে শাহিনুর রহমানের মধ্যে ‘চোর বলা’ নিয়ে কথা কাটাকাটি হয়। বিষয়টি দ্রুতই গ্রামের মধ্যে ছড়িয়ে পড়ে এবং দুই পক্ষের মধ্যে উত্তেজনা সৃষ্টি হয়। ঘটনার প্রায় এক ঘণ্টা পর শাহিনুর রহমানের চাচা ইসলাম উদ্দিন টানাখালী বাজার থেকে নিজ বাড়িতে ফেরার পথে সাজ্জাদ মেম্বারের বাড়ির কাছে পৌঁছালে সাইদুর রহমানের পক্ষের লোকজন তাকে আটক করে মারধর করে। এ সময় খবর পেয়ে ইসলাম উদ্দিনের ভাই ও ভাতিজারা তাকে রক্ষা করতে এগিয়ে এলে তাদের ওপরও হামলা চালানো হয়। মারধরে ইসলাম উদ্দিন গুরুতর আহত হন। পরে গ্রামবাসীর সহায়তায় তাকে ও আহতদের দিরাই উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক ইসলাম উদ্দিনকে মৃত ঘোষণা করেন। এ ঘটনায় তার বড় ভাই আজিমুল হক ও এক ভাতিজা আহত হন। গুরুতর আহত অবস্থায় আজিমুল হককে সিলেট ওসমানী মেডিকেল কলেজ হাসপাতালে পাঠানো হয়েছে। আহত আজিমুল হক বলেন, আমার ভাই বাজার থেকে বাড়ি ফেরার পথে সাজ্জাদ মেম্বারের বাড়ির সামনে পৌঁছামাত্রই ওরা ধরে মারধর শুরু করে। মারধরের কারণেই আমার ভাই মারা গেছে। দিরাই থানা পুলিশের ভারপ্রাপ্ত কর্মকর্তা (ওসি) এনামুল হক চৌধুরী ঘটনার সত্যতা নিশ্চিত করে বলেন, খবর পেয়ে পুলিশ ঘটনাস্থলে পৌঁছেছে। বর্তমানে গ্রামের পরিস্থিতি শান্ত রয়েছে। এ ঘটনায় এখন পর্যন্ত আটক কাউকে করা হয়নি।",
    "date": "2025-12-17 22:20:00",
    "crawled_at": "2025-12-17 23:31:13"
}