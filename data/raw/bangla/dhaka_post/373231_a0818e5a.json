{
    "url": "https://www.dhakapost.com/economy/373231",
    "language": "bangla",
    "source": "dhaka_post",
    "title": "ফের জেনিথ লাইফের সিইও হলেন এসএম নুরুজ্জামান",
    "body": "জেনিথ ইসলামী লাইফ ইন্স্যুরেন্সের মুখ্য নির্বাহী কর্মকর্তা (সিইও) হিসেবে এসএম নুরুজ্জামানকে তৃতীয় মেয়াদে পুনর্নিয়োগ দিয়েছে বীমা উন্নয়ন ও নিয়ন্ত্রণ কর্তৃপক্ষ (আইডিআরএ)। মঙ্গলবার (১৭ জুন) আইডিআরএ-এর পরিচালক (উপসচিব) মো. নুরুজ্জামান স্বাক্ষরিত এক চিঠিতে এই নিয়োগের তথ্য জানানো হয়। চিঠিতে উল্লেখ করা হয়, নিয়োগের তারিখ থেকে পরবর্তী তিন বছরের জন্য এসএম নুরুজ্জামানকে পুনঃনিয়োগ দেওয়া হয়েছে। এর আগে তিনি দুই মেয়াদে সফলভাবে কোম্পানিটির সিইও হিসেবে দায়িত্ব পালন করেছেন। বর্তমানে তিনি জেনিথ ইসলামী লাইফ ইন্স্যুরেন্সের সিইওর চলতি দায়িত্ব পালন করছিলেন। ২০১৩ সালের ১ নভেম্বর তিনি অ্যাসিস্ট্যান্ট ম্যানেজিং ডিরেক্টর হিসেবে কোম্পানিটিতে যোগ দেন। পরে ধাপে ধাপে ডেপুটি ম্যানেজিং ডিরেক্টর এবং অ্যাডিশনাল ম্যানেজিং ডিরেক্টর পদে পদোন্নতি পান। অ্যাডিশনাল এমডি থাকা অবস্থায়ই তিনি সিইওর দায়িত্বভার গ্রহণ করেন। বীমা শিল্পে তার পেশাগত জীবন শুরু হয় মেঘনা লাইফ ইন্স্যুরেন্সে যোগদানের মাধ্যমে। এরপর তিনি ফারইস্ট ইসলামী লাইফ ইন্স্যুরেন্সে এক যুগেরও বেশি সময় ধরে বিভিন্ন গুরুত্বপূর্ণ পদে সফলভাবে দায়িত্ব পালন করেন। সেখানে তিনি ব্যবস্থাপনা পরিচালকের (এমডি) চলতি দায়িত্বেও ছিলেন। পরে তিনি বায়রা লাইফ ইন্স্যুরেন্সে ডেপুটি ম্যানেজিং ডিরেক্টর (উন্নয়ন প্রশাসন) পদে দায়িত্ব পালন করেন। শিক্ষাজীবনে কৃতিত্বের স্বাক্ষর রাখা এসএম নুরুজ্জামান বীমা খাতের পাশাপাশি বিভিন্ন সামাজিক, সাংস্কৃতিক ও সেবামূলক কর্মকাণ্ডেও সক্রিয়ভাবে জড়িত। ইসলামী বীমা ব্যবসা বিষয়ক গবেষণাধর্মী লেখালেখিতেও তার আগ্রহ রয়েছে। পেশাগত প্রয়োজনে তিনি ভারত, নেপাল, সিঙ্গাপুর, মালদ্বীপ, মালয়েশিয়া, সৌদি আরব এবং সংযুক্ত আরব আমিরাতসহ বিভিন্ন দেশে আন্তর্জাতিক প্রশিক্ষণ গ্রহণ করেছেন। ১৯৭৯ সালে কুমিল্লার মুরাদনগর উপজেলার চন্দনাইল গ্রামে এক সম্ভ্রান্ত মুসলিম পরিবারে জন্মগ্রহণ করেন এসএম নুরুজ্জামান। ব্যক্তিগত জীবনে তিনি এক মেয়ে ও এক ছেলের জনক।",
    "date": "2025-06-18 03:36:00",
    "crawled_at": "2025-12-17 23:43:58"
}