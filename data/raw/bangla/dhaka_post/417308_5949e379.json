{
    "url": "https://www.dhakapost.com/international/417308",
    "language": "bangla",
    "source": "dhaka_post",
    "title": "নিজ আকাশসীমায় ভারতীয় বিমান প্রবেশে নিষেধাজ্ঞার মেয়াদ বাড়াল পাকিস্তান",
    "body": "নিজেদের আকাশসীমায় ভারতীয় বিমান প্রবেশের নিষেধাজ্ঞা আরও এক মাস বাড়িয়েছে পাকিস্তান। বুধবার (১৭ ডিসেম্বর) দেশটি জানিয়েছে, নিষেধাজ্ঞা আগামী ২৩ জানুয়ারি পর্যন্ত অব্যাহত থাকবে। দুই দেশের মধ্যে কূটনৈতিক ও বিমান চলাচল নিয়ে উত্তেজনার মধ্যে নিষেধাজ্ঞার মেয়াদ বাড়ানো হলো। গত এপ্রিলে প্রথম এ নিষেধাজ্ঞা দেয় ইসলামাবাদ। এর জবাবে নয়াদিল্লিও একই ধরনের নিষেধাজ্ঞা দেয়। চলমান নিষেধাজ্ঞা আগামী ২৪ ডিসেম্বর শেষ হওয়ার কথা ছিল। মেয়াদ শেষের দিন আসার আগেই নিষেধাজ্ঞা আরও ৩০ দিন বর্ধিত করেছে পাকিস্তান। পাকিস্তান বিমান চলাচল কর্তৃপক্ষ (পিএএ) এক বিবৃতিতে বলেছে, “ভারতে নিবন্ধিত বিমানের ক্ষেত্রে পাকিস্তানের আকাশসীমা বন্ধ থাকবে। যারমধ্যে ভারতীয় বিমান সংস্থার মালিকানাধীন, পরিচালিত এবং লিজ নেওয়া একই সঙ্গে দেশটির বিমানবাহিনীর সব বিমান অন্তর্ভুক্ত আছে।\" পাকিস্তানের এ নিষেধাজ্ঞার কারণে বিভিন্ন আন্তর্জাতিক রুটে ভারতীয় বিমানকে দীর্ঘ পথ পাড়ি দিতে হচ্ছে। এতে করে ফ্লাইটের সময় ও জ্বালানি খরচ বেড়ে গেছে তাদের। গত এপ্রিলে ভারতের জম্মু ও কাশ্মিরের পেহেলগামে এক সন্ত্রাসী হামলায় ২৬ পর্যটক নিহত হন। এ হামলার দায় পাকিস্তানের ওপর চাপিয়ে গত মে মাসে দেশটিতে মিসাইল হামলা চালায় নয়াদিল্লি। এর জবাবে পাকিস্তানও পাল্টা হামলা শুরু করে। দুই দেশের মধ্যে টানা চারদিন রক্তক্ষয়ী সংঘর্ষ ও মিসাইল হামলার ঘটনা ঘটে। যুক্তরাষ্ট্রের প্রেসিডেন্ট ডোনাল্ড ট্রাম্পের মধ্যস্থতায় এ লড়াই থামে। এরপরও উত্তেজনা বিরাজমান থাকায় পাকিস্তান ভারতের জন্য তাদের আকাশসীমা খোলেনি। অপরদিকে ভারতও নিষেধাজ্ঞা অব্যাহত রেখেছে।",
    "date": "2025-12-17 17:47:00",
    "crawled_at": "2025-12-17 23:50:31"
}