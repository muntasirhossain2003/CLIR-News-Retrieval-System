{
    "url": "https://www.dhakapost.com/sports/415793",
    "language": "bangla",
    "source": "dhaka_post",
    "title": "বিশ্বকাপের সর্বোচ্চ গোলদাতার পুরস্কার পেলেন আমিরুল",
    "body": "যুব হকি বিশ্বকাপে চ্যাম্পিয়ন হয়েছে জার্মানি। আজ (বুধবার) ভারতের চেন্নাইয়ে ফাইনালে স্পেনকে টাইব্রেকারে হারায় তারা। নির্ধারিত সময়ে ম্যাচটি ১-১ গোলে ড্র ছিল। পরবর্তীতে টাইব্রেকে চ্যাম্পিয়ন হয় জার্মানি। স্বাগতিক ভারত আর্জেন্টিনাকে হারিয়ে ব্রোঞ্জ জেতে। বাংলাদেশ ১৭তম হয়ে টুর্নামেন্ট শেষ করেছে গত পরশু দিন। মাদুরাই থেকে আবার চেন্নাইয়ে ফিরেছে ফাইনাল দেখতে। বাংলাদেশের অন্য খেলোয়াড়দের জন্য শুধু ফাইনাল দর্শন হলেও আমিরুলের জন্য ছিল বিশেষ স্বীকৃতি। চ্যাম্পিয়ন, রানার্স আপ দলের ট্রফির পাশাপাশি টুর্নামেন্টের সর্বোচ্চ গোলদাতাকে পুরস্কার দিয়েছে এফআইএইচ। আমিরুল সর্বোচ্চ গোলদাতার পুরস্কার হিসেবে ২ হাজার ডলার পেয়েছেন। বাংলাদেশের আমিরুল ছয় ম্যাচে ১৮ গোল করেন। এর মধ্যে পাঁচটি হ্যাটট্রিক ও চার ম্যাচে সেরা হয়েছেন। আমিরুলের সর্বোচ্চ গোলদাতার স্বীকৃতি হকি তো বটেই, বাংলাদেশের ক্রীড়াঙ্গনে বিশেষ এক স্বীকৃতি। ২০১৯ সালে ইংল্যান্ড বিশ্বকাপে সাকিব আল হাসান বল ও ব্যাট হাতে অসাধারণ পারফরম্যান্স করেছিলেন। টুর্নামেন্ট সেরা হওয়ার অন্যতম দাবিদার হলেও শেষ পর্যন্ত তিনি এই পুরস্কার পাননি।",
    "date": "2025-12-10 23:03:00",
    "crawled_at": "2025-12-17 22:53:06"
}