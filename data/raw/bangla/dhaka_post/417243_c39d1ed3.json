{
    "url": "https://www.dhakapost.com/country/417243",
    "language": "bangla",
    "source": "dhaka_post",
    "title": "জয়পুরহাটে এক মাসে ৯৩ জন আটক, ১১ লক্ষাধিক টাকার মাদক ও পণ্য জব্দ",
    "body": "জয়পুরহাট জেলায় গত নভেম্বর মাসে আইনশৃঙ্খলা রক্ষাকারী বাহিনীর মাসব্যাপী অভিযানে ৯৩ জনকে আটক করা হয়েছে। এক হাজার ৪৩৩টি অভিযানে বিপুল পরিমাণ মাদকদ্রব্য ও চোরাচালানকৃত মালামাল উদ্ধার করা হয়, যার আনুমানিক বাজারমূল্য ১১ লাখ ৪৯ হাজার ৪৬০ টাকা। জেলা প্রশাসনের সাম্প্রতিক এক প্রতিবেদনে এই তথ্য জানানো হয়েছে। প্রতিবেদনে জেলা প্রশাসক কার্যালয়ের জুডিশিয়াল মুন্সিখানা শাখার সহকারী কমিশনার আয়েশা সিদ্দীকা তাওহীদা স্বাক্ষর করেছেন। প্রতিবেদনের তথ্য অনুযায়ী, নভেম্বর মাসে সবচেয়ে বেশি ৯১২টি অভিযান পরিচালনা করেছে বিজিবি। এছাড়া পুলিশ ১৪০টি, মাদকদ্রব্য নিয়ন্ত্রণ অধিদপ্তর ১৩০টি, র‍্যাব ১৭টি এবং টাস্কফোর্স ৯টি অভিযান চালিয়েছে। এসব অভিযানে মাদক ও অন্যান্য অপরাধে ৬০টি মামলা দায়ের করা হয়েছে এবং ৯৩ জনকে আইনের আওতায় আনা হয়েছে। অভিযানে উদ্ধারকৃত তালিকার মধ্যে রয়েছে গাঁজা, ইয়াবা, টাপেন্টাডল, ব্রুপেনরফিন ইনজেকশন, চোলাই মদ ও নেশাজাতীয় ট্যাবলেট। এছাড়া চোরাচালানকৃত মোবাইল ফোন, কসমেটিকস, চিনি, লবণ, পেঁয়াজ ও বাইসাইকেল জব্দ করা হয়। জেলায় মাদক সংক্রান্ত অপরাধের হার সবচেয়ে বেশি। গত এক মাসে জেলায় ২ জন খুন, ১০টি নারী ও শিশু নির্যাতন, ৪টি ধর্ষণ এবং ১৬টি অপমৃত্যুর ঘটনা নথিভুক্ত হয়েছে। এছাড়া চুরি ও সিঁধেল চুরির ঘটনা ঘটেছে ৮টি। তবে এই সময়ে ডাকাতি, অপহরণ বা অবৈধ অস্ত্র উদ্ধারের মতো কোনো ঘটনা ঘটেনি।",
    "date": "2025-12-17 14:03:00",
    "crawled_at": "2025-12-17 23:40:44"
}