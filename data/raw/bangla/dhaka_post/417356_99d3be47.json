{
    "url": "https://www.dhakapost.com/country/417356",
    "language": "bangla",
    "source": "dhaka_post",
    "title": "তিন মাসেও সন্ধান মেলেনি স্কুলছাত্র জিহাদের",
    "body": "নারায়ণগঞ্জের সোনারগাঁয়ে নিখোঁজ হওয়ার প্রায় তিন মাস পেরিয়ে গেলেও এখনো সন্ধান মেলেনি স্কুলছাত্র জিহাদ হোসেনের। এ ঘটনায় পরিবার ও স্বজনদের মধ্যে চরম উদ্বেগ ও উৎকণ্ঠা বিরাজ করছে। জানা গেছে, জিহাদ হোসেন সোনারগাঁ উপজেলার কাচপুর ইউনিয়নের কুতুবপুর এলাকার বাসিন্দা আয়াতুল্লা খামেনীর ছেলে। সে কাচপুর ওমর আলী উচ্চ বিদ্যালয়ের ষষ্ঠ শ্রেণির শিক্ষার্থী। গত ২ অক্টোবর বিকেলে বাড়ির পাশেই খেলতে বের হয়ে নিখোঁজ হয় জিহাদ। এরপর থেকে তার আর কোনো সন্ধান পাওয়া যায়নি। নিখোঁজের ঘটনায় গত ১১ অক্টোবর জিহাদের পরিবার সোনারগাঁ থানায় একটি সাধারণ ডায়েরি (জিডি) করেন। তবে প্রায় তিন মাস পেরিয়ে গেলেও পুলিশ এখনো তাকে উদ্ধার করতে পারেনি বলে অভিযোগ পরিবারের সদস্যদের। জিহাদের স্বজনরা জানান, ছেলেকে খুঁজে পেতে তারা প্রশাসনের বিভিন্ন দপ্তরে গিয়েছেন। এ ছাড়া, আত্মীয়স্বজনের বাড়ি, আশপাশের এলাকা ও সম্ভাব্য বিভিন্ন স্থানে খোঁজার পাশাপাশি সামাজিক যোগাযোগমাধ্যমেও ব্যাপকভাবে প্রচার চালানো হয়েছে। এত চেষ্টার পরও জিহাদের কোনো হদিস মিলছে না। তারা আরও জানান, দীর্ঘদিন ধরে ছেলের সন্ধান না পেয়ে তারা মানসিকভাবে ভেঙে পড়েছেন। প্রতিটি মুহূর্ত উৎকণ্ঠায় কাটছে তাদের। এ বিষয়ে সোনারগাঁ থানার ভারপ্রাপ্ত কর্মকর্তা (ওসি) মুহিববুল্লাহ বলেন, নিখোঁজ স্কুলছাত্রকে উদ্ধারে দেশের বিভিন্ন থানায় বার্তা পাঠানো হয়েছে। পুলিশ বিষয়টি গুরুত্বের সঙ্গে দেখছে এবং উদ্ধার অভিযান অব্যাহত রয়েছে।",
    "date": "2025-12-17 20:36:00",
    "crawled_at": "2025-12-17 23:53:19"
}