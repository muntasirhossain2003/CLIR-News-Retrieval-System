{
    "url": "https://www.dhakapost.com/entertainment/417394",
    "language": "bangla",
    "source": "dhaka_post",
    "title": "রটারড্যামে যাচ্ছে বাংলাদেশের তিন সিনেমা",
    "body": "রটারড্যাম উৎসবের ইতিহাসে এবারই প্রথম বাংলাদেশের কোনো পূর্ণদৈর্ঘ্য চলচ্চিত্র মূল প্রতিযোগিতা বিভাগ বা ‘টাইগার কম্পিটিশন’-এ জায়গা পেয়েছে। মেজবাউর রহমান সুমনের দ্বিতীয় ছবি ‘রইদ’ এই ঐতিহাসিক গৌরবের অংশীদার। সুনামগঞ্জে চিত্রায়িত এই ছবিতে মোস্তাফিজুর নূর ইমরান ও নাজিফা তুষি প্রধান চরিত্রে অভিনয় করেছেন। অন্যদিকে, নির্মাতা রেজওয়ান শাহরিয়ার সুমিতের রাজনৈতিক থ্রিলার ‘মাস্টার’ নির্বাচিত হয়েছে উৎসবের ‘বিগ স্ক্রিন কম্পিটিশন’ বিভাগে। ১২২ মিনিট দৈর্ঘ্যের এই ছবিতে একজন আদর্শবান শিক্ষকের উপজেলা চেয়ারম্যান হওয়ার পর ক্ষমতার দ্বন্দ্বে বদলে যাওয়ার গল্প ফুটে উঠেছে। নাসির উদ্দিন খান, আজমেরী হক বাঁধন ও ফজলুর রহমান বাবু অভিনীত এই ছবিটি বড় পর্দার অভিজ্ঞতার কথা মাথায় রেখে অত্যন্ত উচ্চমানের কারিগরি দক্ষতায় নির্মিত হয়েছে। অস্কার মনোনীত সম্পাদক এবং দক্ষিণ কোরিয়ার বিশ্বমানের স্টুডিওতে এর পোস্ট-প্রডাকশন সম্পন্ন হয়েছে। এছাড়া দক্ষিণাঞ্চলের জনজীবন নিয়ে নির্মিত মোহাম্মদ তাওকীর ইসলামের চলচ্চিত্র ‘দেলুপি’ জায়গা করে নিয়েছে উৎসবের ‘ব্রাইট ফিউচার’ বিভাগে। নির্মাতা ও প্রযোজক রেদওয়ান রনি এই অর্জনকে বাংলাদেশি সিনেমার ইতিহাসে এক গর্বিত মুহূর্ত হিসেবে অভিহিত করেছেন। তিনি তার ফেসবুক পোস্টে চলচ্চিত্রের পোস্টার শেয়ার করে সংশ্লিষ্ট সকল টিমকে আন্তরিক অভিনন্দন জানিয়েছেন। রনি উল্লেখ করেন, তিনটি ভিন্ন বিভাগে তিনটি চলচ্চিত্রের এই নির্বাচন আমাদের চলচ্চিত্র যাত্রার এক সংজ্ঞায়িত অধ্যায় এবং বিশ্বমঞ্চে বাংলাদেশি সিনেমার ক্রমবর্ধমান বলিষ্ঠ কণ্ঠস্বরকে ইঙ্গিত করে। এর মাধ্যমে এই বৈশ্বিক অর্জন দেশের চলচ্চিত্র অঙ্গনের জন্য নতুন এক সম্ভাবনার দ্বার উন্মোচন করল। জানা গেছে, ‘বিগ স্ক্রিন কম্পিটিশন’-এ ‘মাস্টার’ সিনেমাটি বিজয়ী হলে ৩০,০০০ ইউরো পুরস্কার এবং নেদারল্যান্ডসের প্রেক্ষাগৃহে মুক্তি পাওয়ার বিশেষ সুযোগ পাবে।",
    "date": "2025-12-17 22:59:00",
    "crawled_at": "2025-12-17 23:06:38"
}