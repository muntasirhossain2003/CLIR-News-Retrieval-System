{
    "url": "https://www.dhakapost.com/economy/417335",
    "language": "bangla",
    "source": "dhaka_post",
    "title": "মেট্রো স্পিনিংয়ের তহবিলে বড় ঘাটতি, ভবিষ্যৎ নিয়ে নিরীক্ষকের শঙ্কা",
    "body": "পুঁজিবাজারে তালিকাভুক্ত বস্ত্র খাতের কোম্পানি মেট্রো স্পিনিং লিমিটেড দীর্ঘ বছর ধরে ব্যবসায় ভালো করতে পারছে না। সর্বশেষ তিন অর্থবছরে গুণতে হয়েছে লোকসান। এতে কোম্পানির রিজার্ভ ও সংরক্ষিত মুনাফা তহবিলে বড় অঙ্কের ঘাটতি দেখা দিয়েছে। এমন পরিস্থিতিতে কোম্পানিটি ভবিষ্যতে তার ব্যবসায়িক কার্যক্রম সঠিকভাবে পরিচালনা করতে পারবে কি না, তা নিয়ে শঙ্কা প্রকাশ করেছে নিরীক্ষক। ২০২৪-২৫ অর্থবছরের আর্থিক প্রতিবেদন নিরীক্ষায় নিরীক্ষা প্রতিষ্ঠান জি কিবরিয়া অ্যান্ড কোং চার্টার্ড অ্যাকাউন্ট্যান্সের নিরীক্ষক একে গোলাম কিবরিয়া তার মতামতে এমন শঙ্কা প্রকাশ করেছেন। বুধবার (১৭ ডিসেম্বর) ঢাকা স্টক এক্সচেঞ্জের (ডিএসই) মাধ্যমে এ মতামত জানিয়েছেন নিরীক্ষক। নিরীক্ষক আরও জানিয়েছেন, ২০২৪-২৫ অর্থবছরে মেট্রো স্পিনিংয়ের নিট লোকসান হয়েছে ১২ কোটি ২৩ লাখ টাকা। এই লোকসানের ফলে গত ৩০ জুন পর্যন্ত কোম্পানির সংরক্ষিত মুনাফা তহবিলে ঘাটতি পড়েছে ৫৮ কোটি ৩৭ লাখ টাকা। মাত্র ৬১ কোটি ৭০ লাখ টাকা পরিশোধিত মূলধনের এই কোম্পানিটির রিজার্ভে আরও ১৪ কোটি ১১ লাখ টাকা ঘাটতি দেখানো হয়েছে। আর্থিকভাবে এমন ঋণাত্মক হয়ে পড়ায় কোম্পানিটি ভবিষ্যতে তার কার্যক্রম ঠিকভাবে পরিচালনা করতে পারবে কিনা, তা নিয়ে শঙ্কা প্রকাশ করেছে এই নিরীক্ষিক। এছাড়া, কোম্পানিটির আর্থিক প্রতিবেদনে ২১ কোটি ২৮ লাখ টাকা বকেয়া দেখানো হয়েছে। নিরীক্ষক বলছে, এই অর্থের বিপরীতে কোম্পানির সঞ্চিতি গঠনের বিধান থাকলে আলোচিত অর্থবছরে কোম্পানিটি তা গঠন করেনি। নিরীক্ষক আরও জানিয়েছে, এই কোম্পানির বিগত বছরের অবণ্টিত লভ্যাংশ পরিশোধ করতে এক কোটি ৫৬ লাখ টাকা প্রয়োজন। অথচ কোম্পানির লভ্যাংশ সংক্রান্ত ব্যাংক অ্যাকাউন্টে মাত্র ১৬ লাখ টাকা রয়েছে। অর্থাৎ লভ্যাংশের ব্যাংক অ্যাকাউন্টে ঘাটতি রয়েছে এক কোটি ৪০ লাখ টাকা।",
    "date": "2025-12-17 19:20:00",
    "crawled_at": "2025-12-17 23:43:08"
}