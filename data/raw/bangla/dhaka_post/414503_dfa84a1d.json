{
    "url": "https://www.dhakapost.com/country/414503",
    "language": "bangla",
    "source": "dhaka_post",
    "title": "নির্বাচন প্রতিহত করার কোনো শক্তি নেই : শফিকুল আলম",
    "body": "প্রধান উপদেষ্টার প্রেস সচিব শফিকুল আলম বলেছেন, ১৫ ফেব্রুয়ারির মধ্যে ত্রয়োদশ জাতীয় সংসদ নির্বাচন অনুষ্ঠিত হবে। কোনো শক্তি নেই নির্বাচন প্রতিহত করার। তিনি বলেন, সব দলের অংশগ্রহণে একটি সুষ্ঠু ও সুন্দর নির্বাচন অনুষ্ঠিত হবে। ইতোমধ্যে নির্বাচন কমিশন সব রাজনৈতিক দলের সঙ্গে আলোচনা সম্পন্ন করেছে। আমরা চাই দেশে শান্তি ও সুষ্ঠু নির্বাচন। শুক্রবার (৫ ডিসেম্বর) সকালে মাগুরা সরকারি মডেল স্কুল মাঠে আন্তঃকলেজ ফুটবল টুর্নামেন্ট উদ্বোধন শেষে সাংবাদিকদের এসব কথা বলেন তিনি। শফিকুল আলম বলেন, বিএনপির ভারপ্রাপ্ত চেয়ারম্যান তারেক রহমানের দেশে ফেরা নিয়ে সরকারের পক্ষ থেকে কোনো বাধা নেই। তার দেশে ফেরা সম্পূর্ণ তার ব্যক্তিগত এবং তার দলের বিষয়। জাতীয় পার্টি আসন্ন নির্বাচনে অংশ নেবে কি না—এমন প্রশ্নে প্রেস সচিব বলেন, জাতীয় পার্টি একটি স্বৈরাচারের দোসর দল। দলটি এখনো নিষিদ্ধ হয়নি। তারা নির্বাচনে অংশ নিতে চাইলে সেটি তাদের নিজস্ব সিদ্ধান্ত। তবে ইতিহাস বলবে জাতীয় পার্টি স্বৈরাচারের ভয়ঙ্কর রকমের দোসর ছিল। আওয়ামী লীগ যেসব অপকর্ম করেছে, তা জাতীয় পার্টির সহযোগিতায় সংঘটিত হয়েছে। ‘মাইনাস ফোর ফর্মুলা’ নিয়ে রাজনৈতিক প্রশ্নের জবাবে তিনি বলেন, যারা এই মাইনাস ফোরের কথা বলছে, তারা মূলত স্বৈরাচারের দোসর দল থেকেই উঠে এসেছে। সরকারের পক্ষ থেকে কখনোই ‘মাইনাস ফোর’ নামক কোনো সিদ্ধান্ত বা ধারণার কথা বলা হয়নি। যিনি ‘মাইনাস’ হয়েছেন হত্যাযোগ্য অপরাধে জড়িত থাকার কারণেই এই অবস্থায় পড়েছেন। তিনি আরও বলেন, জুলাই হত্যাকারীদের ফিরিয়ে আনা আমাদের মূল লক্ষ্য। এটা আমাদের শপথ, আমাদের অঙ্গীকার। চব্বিশের জুলাইয়ে আন্দোলনে দেশের অসংখ্য শিক্ষার্থী-জনতাকে হত্যা করেছিল ফ্যাসিস্ট সরকার। আন্তর্জাতিক অপরাধ ট্রাইব্যুনালে ফ্যাসিস্ট সরকারের গণহত্যার চিত্র প্রমাণিত হয়েছে।",
    "date": "2025-12-05 17:02:00",
    "crawled_at": "2025-12-17 23:17:00"
}