{
    "url": "https://www.dhakapost.com/economy/410496",
    "language": "bangla",
    "source": "dhaka_post",
    "title": "স্বদেশ লাইফ ইন্সুরেন্সের চেয়ারম্যান মাকসুদের দুই সঞ্চয়পত্র ফ্রিজ",
    "body": "স্বদেশ লাইফ ইন্সুরেন্স লিমিটেডের চেয়ারম্যান মো. মাকসুদুর রহমানের দুইটি সঞ্চয়পত্র ফ্রিজ করার আদেশ দিয়েছেন আদালত। মঙ্গলবার (১৮ নভেম্বর) ঢাকা মহানগর দায়রা জজ আদালতের বিচারক মো. সাব্বির ফয়েজ সিআইডির আবেদনের পরিপ্রেক্ষিতে এ আদেশ দেন। সংশ্লিষ্ট আদালতের বেঞ্চ সহকারী মো. রিয়াজ হোসেন বিষয়টি নিশ্চিত করেছেন। সঞ্চয়পত্রগুলোতে মোট ৪০ লাখ টাকা আছে বলে আবেদনে উল্লেখ করেছেন তদন্তকারী কর্মকর্তা সিআইডি পুলিশের উপ-পরিদর্শক নাফিজুর রহমান। আবেদনে আরও বলা হয়, মো. মাকসুদুর রহমান এনআরবি কমার্সিয়াল ব্যাংক লিমিটেড উত্তরা শাখা থেকে স্বদেশ লাইফ ইন্সুরেন্স লিমিটেড কোম্পানীর নামে থাকা এফডিআর জামানত রেখে ১০ কোটি ২১ লাখ ১৭ হাজার টাকা স্বদেশ লাইফ ইন্সুরেন্স লিমিটেডের অনুকূলে ঋণ নেন। পরে সেই অর্থ আত্মসাৎ করার উদ্দেশ্যে উত্তোলন করে নিজের ব্যক্তিগত কাজে ব্যবহার করেন এবং বিভিন্ন প্রতিষ্ঠানে বিনিয়োগ করেছেন বলে প্রাথমিক তদন্তে জানা যায়। এ অবস্থায় সঞ্চয়পত্র হিসাব দুটি ফ্রিজ (অবরুদ্ধ) করা না হলে অভিযুক্ত টাকা উত্তোলন করতে পারেন। তাই মামলাটির সুষ্ঠু ও নিরপেক্ষ তদন্তের স্বার্থে এজাহারনামীয় ব্যক্তি ও তার স্বার্থসংশ্লিষ্ট ব্যক্তির নামে থাকা সঞ্চয়পত্র হিসাব দুটি ফ্রিজ করা প্রয়োজন।",
    "date": "2025-11-18 17:16:00",
    "crawled_at": "2025-12-17 23:43:40"
}