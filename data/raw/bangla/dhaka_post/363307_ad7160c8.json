{
    "url": "https://www.dhakapost.com/country/363307",
    "language": "bangla",
    "source": "dhaka_post",
    "title": "ছুটিতে বাড়ি এসে বজ্রপাতে প্রাণ হারালেন যুবক",
    "body": "সাতক্ষীরার দেবহাটায় ধান কাটতে গিয়ে বজ্রপাতে দেবব্রত ঘোষ (২৮) নামের এক যুবকের মৃত্যু হয়েছে। মঙ্গলবার (৬ মে) বিকেল ৪টার দিকে উপজেলার বনবিবিতলা সংলগ্ন একটি বিলে এ ঘটনা ঘটে। নিহত দেবব্রত ঘোষ কোঁড়া পাকড়াতলা এলাকার শিতানাথ ঘোষের ছেলে। তিনি সাতক্ষীরার চায়না-বাংলা সিভি হাসপাতালে রিসিপশনিস্ট পদে কর্মরত ছিলেন। প্রতিবেশীরা জানান, ছুটিতে বাড়ি আসা দেবব্রত বিকেলে বাবার সঙ্গে ধান কাটতে বিলে যান। ধান কাটা শেষে ঝড়ের সম্ভাবনা দেখে তার বাবা আগেই বাড়ি ফিরে আসেন। কিছুক্ষণ পর শুরু হয় বৃষ্টি ও বজ্রপাত। ওই সময় বিল থেকে ফেরার পথে দেবব্রত বজ্রপাতের কবলে পড়েন। স্থানীয়রা তাকে উদ্ধার করে বাড়িতে নিয়ে গেলে কিছুক্ষণ পরই তার মৃত্যু হয়। দেবহাটা থানার ভারপ্রাপ্ত কর্মকর্তা (ওসি) গোলাম কিবরিয়া হাসান বলেন, “বজ্রপাতে এক যুবকের মৃত্যুর খবর পেয়ে পুলিশ ঘটনাস্থলে যায় এবং পরিবারের সঙ্গে কথা বলে। যেহেতু পরিবারের কোনো অভিযোগ নেই, তাই স্থানীয় শ্মশানে তাঁর শেষকৃত্য সম্পন্ন করা হয়েছে।”",
    "date": "2025-05-07 01:25:00",
    "crawled_at": "2025-12-17 23:33:36"
}