{
    "url": "https://www.dhakapost.com/country/412779?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "খুলনায় একসঙ্গে দেড় হাজার অসহায় মানুষকে মেহমানদারি",
    "body": "খুলনায় একসঙ্গে দেড় হাজার অসহায়, দরিদ্র ও এতিম শিশুর মাঝে দুপুরের খাবারের মেহমানদারি করেছে ফুড ব্যাংকিং খুলনা কল্যাণ সংস্থা। বৃহস্পতিবার (২৭ নভেম্বর) দুপুরে খুলনা জেলা স্টেডিয়াম মাঠে খাবারের আয়োজন করা হয়। খুলনার বিভিন্ন প্রান্ত থেকে দাওয়াত খাওয়ার জন্য আসেন অসহায় দুস্থ ও এতিমরা। এই আয়োজনে অর্থায়ন করেছে অস্ট্রেলিয়া ট্রু ইউ ক্লাব। রুপসার বাসিন্দা সুমন শারীরিক প্রতিবন্ধী, হুইলচেয়ারে করে খুলনা জেলা স্টেডিয়ামে এসেছেন মেহমান হয়ে দাওয়াত খেতে। তিনি বলেন, দুপুরের মেহমানদারি অনেক ভালো হয়েছে। আমি তাদের জন্য দোয়া করি, তারা যেন ভালো থাকে। খুলনা রেলস্টেশন বস্তি থেকে আসা আমেনা বেগম বলেন, এই মেহমানদারি আমার কাছে অনেক সুন্দর লেগেছে। তাদের এই খাবার অনেক স্বাদ হয়েছে। মারকাজুল উমুল মাদরাসার শিক্ষক মুফতি আব্দুল্লাহ বলেন, মাদরাসার এতিম ও অসহায় ২১০ জন ছাত্র নিয়ে এসেছি। এটা একটি মহৎ কাজ। আমাদের দেশের যারা ধনী বিত্তবান আছে, তারা যদি এগিয়ে আসে তাহলে ভালো হয়। ট্রু ইউ ক্লাবের ভলানটিয়ার এস এম ইমরান হাসান বলেন, আমরা খুলনা ফুড ব্যাংকিংয়ের সঙ্গে আলোচনা করে প্রোগ্রাম অর্গানাইজ করেছি, সবাইকে এক বেলা খাওয়াতে পেরে খুব ভালো লাগছে। খুলনা ফুড ব্যাংকিং যেহেতু প্রতিদিন খাবারের ব্যবস্থা করে থাকে, এজন্য তাদের সাথে যোগাযোগ করে তাদের মাধ্যমে আয়োজন করা হয়েছে।",
    "date": "2025-11-27 21:32:00",
    "crawled_at": "2025-12-17 23:41:42"
}