{
    "url": "https://www.dhakapost.com/national/416224",
    "language": "bangla",
    "source": "dhaka_post",
    "title": "মালিবাগে রিহ্যাব সেন্টারে মারামারিতে আহত যুবকের মৃত্যু",
    "body": "রাজধানীর মালিবাগে আলোকিত ইনসান নামের একটি রিহ্যাবে মারামারির ঘটনায় আহত রাশেদুল ইসলাম তানভীর (২৫) নামের এক যুবকের মৃত্যু হয়েছে। শুক্রবার (১২ ডিসেম্বর) রাত পৌনে ১০টায় গুরুতর আহত অবস্থায় তাকে উদ্ধার করে ঢাকা মেডিকেলে নিয়ে এলে কর্তব্যরত চিকিৎসক মৃত ঘোষণা করেন। নিহত তানভীরের ফুফাতো ভাই মো. মনিরুল ইসলাম বলেন, আমার ভাই আগে নেশাগ্রস্ত ছিল। আমার ভাইকে মালিবাগের আলোকিত ইনসান নামের একটি রিহ্যাবে দিই। আমরা জানতে পারি বুধবার (১১ ডিসেম্বর) রিহ্যাবের একটি ছেলের সঙ্গে মারামারি করলে আমার ভাইয়ের অণ্ডকোষে লাথি দেয় এবং মারধর করে। এতে আমার ভাই অসুস্থ হয়ে পড়ে। পরে আমার ভাইকে ওরা প্রাথমিক চিকিৎসা দেয় কিন্তু তাকে কোনো হাসপাতালের চিকিৎসা দেয়নি। অবস্থার অবনতি হলে আমাদের বিকেলের দিকে কল দিয়ে বলে আপনারা জরুরি আমাদের সঙ্গে দেখা করেন। পরে আমরা ঢাকা মেডিকেলে এসে আমার ভাইকে মৃত অবস্থায় দেখতে পাই। তিনি আরও বলেন, আমার ভাইকে রিহ্যাবের লোকজন পিটিয়ে হত্যা করেছে, এর বিচার চাই। আমার ভাই চার মাস পরেই ওখান থেকে বেরিয়ে আসত বলে ওরা জানিয়েছিল। আমাদের গ্রামের বাড়ি রাজবাড়ী জেলা বালিয়াকান্দি থানা এলাকায়। সে তার বাবার ব্যবসা দেখাশোনা করত। আমরা বর্তমানে মামলা করার জন্য রমনা থানায় আছি। ঢামেক হাসপাতালের পুলিশ ক্যাম্পের ইনচার্জ পরিদর্শক মো. ফারুক জানান, মরদেহ হাসপাতালের জরুরি বিভাগের মর্গে রাখা হয়েছে। বিষয়টি সংশ্লিষ্ট থানাকে জানানো হয়েছে।",
    "date": "2025-12-13 03:17:00",
    "crawled_at": "2025-12-17 23:14:17"
}