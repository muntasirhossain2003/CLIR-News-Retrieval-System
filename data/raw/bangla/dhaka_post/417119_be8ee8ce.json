{
    "url": "https://www.dhakapost.com/country/417119",
    "language": "bangla",
    "source": "dhaka_post",
    "title": "সাতক্ষীরায় সড়ক দুর্ঘটনায় মা-ছেলে নিহত",
    "body": "সাতক্ষীরা–খুলনা মহাসড়কের পাটকেলঘাটার ভৈরবনগর মোড়ে সড়ক দুর্ঘটনায় মা ও ছেলে নিহত হয়েছেন। মঙ্গলবার (১৬ ডিসেম্বর) দুপুর সাড়ে ১২টার দিকে এ দুর্ঘটনা ঘটে। নিহতরা হলেন- সাতক্ষীরা সদর উপজেলার ভোমরা পদ্মা শাখরা গ্রামের শারমিন সুলতানা (২৮) ও তার ছেলে মুস্তাকিম (৮)। পুলিশ ও স্থানীয় সূত্রে জানা যায়, সাতক্ষীরাগামী একটি মাহেন্দ্র, একটি মোটরসাইকেল ও আরেকটি যানবাহনের মধ্যে ত্রিমুখী সংঘর্ষ হয়। সংঘর্ষে ঘটনাস্থলেই মা ও ছেলে নিহত হন। এ ঘটনায় আরও ৬ জন যাত্রী আহত হয়েছেন। আহতদের উদ্ধার করে সাতক্ষীরা সদর হাসপাতালে ভর্তি করা হয়েছে। তাদের মধ্যে কয়েকজনের অবস্থা আশঙ্কাজনক বলে জানা গেছে। পাটকেলঘাটা থানা পুলিশের ভারপ্রাপ্ত কর্মকর্তা (ওসি) এএইচ এম লুৎফর কবির দুর্ঘটনার বিষয়টি নিশ্চিত করে বলেন, নিহতদের মরদেহ ময়নাতদন্তের জন্য সাতক্ষীরা সদর হাসপাতালের মর্গে পাঠানো হয়েছে। এ ঘটনায় আইনগত ব্যবস্থা প্রক্রিয়াধীন রয়েছে।",
    "date": "2025-12-16 20:29:00",
    "crawled_at": "2025-12-17 23:32:30"
}