{
    "url": "https://www.dhakapost.com/country/417348",
    "language": "bangla",
    "source": "dhaka_post",
    "title": "কাভার্ডভ্যানের চাকায় পিষ্ট হয়ে প্রাণ গেলো শিশুর",
    "body": "কক্সবাজার-টেকনাফ মহাসড়কে কাভার্ডভ্যানের চাকায় পিষ্ট হয়ে মোহাম্মদ আরিফ উল্লাহ নামের ৬ বছর বয়সী এক শিশুর মর্মান্তিক মৃত্যু হয়েছে। বুধবার (১৭ ডিসেম্বর) বেলা সাড়ে ১১টার দিকে উখিয়া উপজেলার পালংখালী ইউনিয়নের গয়ালমারা পল্লী বিদ্যুৎ সাব-সেন্টারের সামনে এ দুর্ঘটনা ঘটে। নিহত আরিফ উখিয়া উপজেলার পালংখালী ইউনিয়নের ৭ নম্বর ওয়ার্ডের গয়ালমারা এলাকার বাসিন্দা বেলাল উদ্দিনের ছেলে। প্রত্যক্ষদর্শীরা জানান, বুধবার বেলা সাড়ে ১১টার দিকে শিশু আরিফ গয়ালমারা চাচার বাড়ি থেকে শফিউল্লাহ কাটাস্থ বাবার বাড়িতে ফেরার পথে সড়ক পার হচ্ছিল। এ সময় দ্রুতগতির সিমেন্টবোঝাই একটি কাভার্ডভ্যান তাকে ধাক্কা দেয়। এতে ভ্যানটির পেছনের চাকায় পিষ্ট হয়ে ঘটনাস্থলেই শিশুটির মৃত্যু হয়। দুর্ঘটনায় তার মাথায় গুরুতর আঘাত লাগে। উখিয়া শাহপরী হাইওয়ে থানার ইনচার্জ সাইফুল ইসলাম বলেন, খবর পেয়ে দ্রুত পুলিশ ঘটনাস্থলে পৌঁছে মরদেহ উদ্ধার করে সুরতহাল প্রতিবেদন প্রস্তুত করে। আইনগত ব্যবস্থা প্রক্রিয়াধীন রয়েছে এবং মরদেহ পরিবারের কাছে হস্তান্তর করা হয়েছে। নিহত শিশুর পরিবারের পক্ষ থেকে মামলা দায়েরের প্রস্তুতি চলছে। গাড়িটি জব্দ করা হলেও চালক পালিয়ে যাওয়ায় তাকে গ্রেপ্তার করা সম্ভব হয়নি।",
    "date": "2025-12-17 20:02:00",
    "crawled_at": "2025-12-17 23:53:25"
}