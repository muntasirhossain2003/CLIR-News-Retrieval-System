{
    "url": "https://www.dhakapost.com/sports/417364",
    "language": "bangla",
    "source": "dhaka_post",
    "title": "সমকালের বিপক্ষে ঢাকা পোস্টের মনি আচার্য্যের হ্যাটট্রিক",
    "body": "রংপুর রাইডার্স বিএসজেএ মিডিয়া কাপ ক্রিকেটের রাউন্ড অব সিক্সটিনে উইকেটের হ্যাটট্রিক হয়েছে। এখন পর্যন্ত টুর্নামেন্টের প্রথম ও একমাত্র হ্যাটট্রিকটি করেছেন ঢাকা পোস্টের পেস বোলার মনি আচার্য্য। দ্বিতীয় ওভারে তিনি প্রতিপক্ষ সমকালের তিন উইকেট নেন। এর মধ্যে তিনটিই ছিল সরাসরি বোল্ড আউট। ঢাকা পোস্ট গতকাল বাংলাদেশ টেলিভিশনকে ৮০ রানে পরাজিত করেছিল। আজ গ্রুপ পর্বের পরবর্তী ম্যাচ খেলতে নেমে প্রথমে টসে হারে। আমিনুল, সালমান ও জনি সাহা নিয়ন্ত্রিত বোলিং করলেও অতিরিক্ত রানে সমকালের সংগ্রহ খুব দ্রুতই একশ অতিক্রম করে। টুর্নামেন্টের নিয়ম অনুযায়ী একজন বোলারই শুধু দুই ওভার করতে পারবেন। মনি আচার্য্য প্রথম ওভারে রান দিলেও এক উইকেট নেন। পরের ওভারের তৃতীয়, চতুর্থ ও পঞ্চম বলে আরও তিনটি বোল্ড আউট করলে হ্যাটট্রিক পূর্ণ হয় তার। সমকাল ১২৭ রানের বড় স্কোর গড়ে। লক্ষ্য তাড়ায় নেমে ঢাকা পোস্টের ওপেনার শামীম মজুমদার প্রথম বলেই ছক্কা হাঁকিয়ে দারুণ সূচনার ইঙ্গিত দিলেও পরের বলেই বোল্ড হয়ে গেলে দল চাপে পড়ে যায়। বোলিংয়ের পর ব্যাটিংয়েও আগুন ঝরান মনি। ৬ বলে তিনি ১৮ রান করেন। ঢাকা পোস্টের হয়ে সর্বোচ্চ ৩০ রান আহমাদ সালমানের। মাত্র ৯ বলে মোকাবিলা করে তিনি তিন ছক্কা ও দুটি চার হাঁকান। ঢাকা পোস্টের ইনিংস ৯৯ রানে থামে।",
    "date": "2025-12-17 21:01:00",
    "crawled_at": "2025-12-17 22:52:29"
}