{
    "url": "https://www.dhakapost.com/economy/398511",
    "language": "bangla",
    "source": "dhaka_post",
    "title": "কর্মকর্তার নামে অনৈতিক সুবিধা দাবি, সতর্ক করলো আইডিআরএ",
    "body": "বীমা উন্নয়ন ও নিয়ন্ত্রণ কর্তৃপক্ষের (আইডিআরএ) কর্মকর্তাদের নাম ভাঙিয়ে বিভিন্ন কোম্পানি ও প্রতিষ্ঠানের কাছে অবৈধ আর্থিক সুবিধা দাবি করা হচ্ছে। এ নিয়ে কড়া সতর্কতা জারি করেছে আইডিআরএ। জানা যায়, নিয়ন্ত্রণ সংস্থার কর্মকর্তা বা কর্মচারীর নাম ব্যবহার করে বিভিন্ন বীমা কোম্পানি, সার্ভে প্রতিষ্ঠান এবং সংশ্লিষ্ট ব্যক্তিদের কাছে আর্থিক সুবিধা দাবি করা হচ্ছে। সম্প্রতি বিষয়টি আইডিআরএর নজরে এসেছে। এমন পরিস্থিতিতে কড়া সতর্কতা জারি করে আইডিআরএ জানিয়েছে, তাদের কোনো কর্মকর্তা বা কর্মচারী ব্যক্তিগতভাবে কোনো আর্থিক বা অন্য কোনো ধরনের সুবিধা দাবি করতে পারেন না। এ ধরনের দাবি সম্পূর্ণ অবৈধ, অনৈতিক এবং দণ্ডনীয় অপরাধ। তাই এ ধরনের প্রলোভন বা দাবির সঙ্গে প্রতিষ্ঠানের কোনো সম্পর্ক নেই। কর্তৃপক্ষের পক্ষ থেকে বলা হয়েছে, কেউ যদি এ ধরনের অবৈধ দাবির শিকার হন, তবে কোনোভাবে সাড়া না দিয়ে বিষয়টি অবিলম্বে লিখিতভাবে আইডিআরএকে জানাতে হবে। প্রয়োজন হলে প্রমাণাদি জমা দিতে হবে। অভিযোগ পাওয়ার পর দোষীদের বিরুদ্ধে কঠোর আইনানুগ ব্যবস্থা নেওয়া হবে। সোমবার (২৯ সেপ্টেম্বর) আইডিআরএর পরিচালক (প্রশাসন) আহম্মদ এহসান উল হান্নানের সই করা বিজ্ঞপ্তিতে বলা হয়, এ ধরনের প্রতারণামূলক কার্যক্রমের মাধ্যমে প্রতিষ্ঠানের ভাবমূর্তি ক্ষুণ্ণ করার চেষ্টা চলছে। কর্তৃপক্ষ এ বিষয়ে শূন্য সহনশীলতার নীতি গ্রহণ করেছে।",
    "date": "2025-09-30 01:23:00",
    "crawled_at": "2025-12-17 23:43:43"
}