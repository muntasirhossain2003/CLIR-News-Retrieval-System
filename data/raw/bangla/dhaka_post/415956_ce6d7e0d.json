{
    "url": "https://www.dhakapost.com/country/415956",
    "language": "bangla",
    "source": "dhaka_post",
    "title": "বিএনপির কাছে ময়মনসিংহ-১০ আসন চায় জমিয়তে উলামায়ে ইসলাম",
    "body": "বিএনপির সঙ্গে নির্বাচনী জোট হলে ময়মনসিংহ-১০ (গফরগাঁও) আসন চায় জমিয়তে উলামায়ে ইসলাম বাংলাদেশ। দলটির নেতাকর্মীরা ময়মনসিংহ-১০ আসনে জমিয়তে উলামায়ে ইসলাম বাংলাদেশের প্রার্থী মাওলানা আব্দুল্লাহ আল বাকীকে জোটের প্রার্থী করারও দাবি জানিয়েছেন। বৃহস্পতিবার (১১ ডিসেম্বর) দুপুরে ময়মনসিংহ প্রেসক্লাবে এই দাবি জানিয়ে সংবাদ সম্মেলনের আয়োজন করেন জমিয়তে উলামায়ে ইসলাম জেলা শাখার নেতারা। সংবাদ সম্মেলনে লিখিত বক্তব্যে নেতৃবৃন্দ বলেন, আসন্ন ত্রয়োদশ জাতীয় সংসদ নির্বাচন ঘনিয়ে আসছে। সারাদেশের মতো বৃহত্তর ময়মনসিংহেও রাজনৈতিক তৎপরতা এবং ডামাডোল তীব্রভাবে অনুভূত হচ্ছে। এরই মাঝে আমরা লক্ষ্য করছি- ময়মনসিংহের সবকটি আসনে বিএনপি প্রার্থী ঘোষণা করলেও ময়মনসিংহ-১০ (গফরগাঁও) আসনে এখনো জোটগত সমন্বয় হয়নি। পাশাপাশি বৃহত্তর ময়মনসিংহের অন্য কোনো আসনেও এখনো জোটের প্রার্থী ঘোষণা করা হয়নি। এ অবস্থায় বিএনপির সঙ্গে জমিয়তে উলামার জোট হলে ময়মনসিংহ বিভাগের যে কোনো একটি আসন জমিয়তে উলামায়ে ইসলাম বাংলাদেশকে দিতে হবে এবং ময়মনসিংহ-১০ (গফরগাঁও) আসনে অবশ্যই আলেম প্রার্থীর নাম ঘোষণা করতে হবে। সংবাদ সম্মেলনে উপস্থিত ছিলেন ময়মনসিংহ-১০ আসনে জমিয়তে উলামায়ে ইসলাম বাংলাদেশের প্রার্থী মাওলানা আব্দুল্লাহ আল বাকী, জেলা জমিয়তে উলামায়ে ইসলামের সাধারণ সম্পাদক মুফতি জাকির হোসাইন, কেন্দ্রীয় সদস্য এবং নেত্রকোণা জেলা জমিয়তের সাংগঠনিক সম্পাদক মাওলানা রুহুল আমীন, মাওলানা কামাল উদ্দিন ইউসূফ, মাওলানা মোজাম্মেল হকসহ সংগঠনের বিভিন্ন পর্যায়ের নেতৃবৃন্দ। সংবাদ সম্মেলনে মাওলানা আব্দুল্লাহ আল বাকী আরও বলেন, বৃহত্তর ময়মনসিংহ অঞ্চল ধার্মিক অধ্যুষিত এলাকা। এই এলাকার আলেম উলামাদের বাদ দিয়ে কখনো কেউ কোনো উদ্যোগ গ্রহণ করেনি। আশা করছি বিএনপির সঙ্গে নির্বাচনী জোট হলে ময়মনসিংহ-১০ (গফরগাঁও) আসনটি জমিয়তে উলামায়ে ইসলামকে দেওয়া হবে।",
    "date": "2025-12-11 17:58:00",
    "crawled_at": "2025-12-17 23:26:44"
}