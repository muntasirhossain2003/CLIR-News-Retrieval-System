{
    "url": "https://www.dhakapost.com/campus/416959",
    "language": "bangla",
    "source": "dhaka_post",
    "title": "চবিতে শিবির ধর-জবাই কর স্লোগান দিলেন যুবদল নেতা",
    "body": "চট্টগ্রাম বিশ্ববিদ্যালয় (চবি) ক্যাম্পাসের জিরো পয়েন্টে বসে ধর ধর শিবির ধর, ধইরা ধইরা জবাই কর স্লোগান দিয়েছেন হাটহাজারী যুবদলের সিনিয়র যুগ্ম আহ্বায়ক ও মেখল ইউনিয়ন বিএনপির আহ্বায়ক জিএম সাইফুল ইসলাম। সোমবার (১৫ ডিসেম্বর) সন্ধ্যা ৭টার পর তিনি বিশ্ববিদ্যালয়ের জিরো পয়েন্টে অবস্থান নিয়ে এ স্লোগান দেন। জানা যায়, চবি উপ-উপাচার্যের পদত্যাগের দাবিকে ঘিরে ছাত্রদল, বাম সংগঠন ও শিবির নেতাকর্মীরা পাল্টাপাল্টি অবস্থান নেন। এরই প্রেক্ষিতে স্থানীয় বিএনপি ও এর অঙ্গ সংগঠনের নেতাকর্মীদের নিয়ে জিএম সাইফুল ইসলাম চবি ক্যাম্পাসের জিরো পয়েন্টে অবস্থান নেন। এ সময় তার নেতৃত্বে শিবির ধর, জবাই কর স্লোগান দেওয়া হয়। এ বিষয়ে শাখা ছাত্রশিবিরের সেক্রেটারি মোহাম্মদ পারভেজ বলেন, ধর ধর শিবির ধর, ধইরা ধইরা জবাই কর এই স্লোগান এক সময় ছাত্রলীগ দিত। আমরা মনে করেছিলাম ৫ আগস্টের পর এসব স্লোগানের পুনরাবৃত্তি হবে না। কিন্তু আমরা দেখতে পাচ্ছি, ছাত্রদল, যুবদল এবং বহিরাগত যে সন্ত্রাসীরা এসেছে, তারা আবার একই স্লোগান দিচ্ছে। ছাত্রলীগের সেই নেতাকর্মীদের ছাত্রদল-যুবদল ও বিএনপির মধ্যে আশ্রয় দেওয়া হয়েছে এবং আগামীতে তারা সন্ত্রাসী কায়দায় ক্যাম্পাস দখলের পাঁয়তারা হিসেবে এই স্লোগান সামনে এনেছে। স্লোগানের বিষয়ে জানতে চেয়ে হাটহাজারী যুবদলের সিনিয়র যুগ্ম আহ্বায়ক ও মেখল ইউনিয়ন বিএনপির আহ্বায়ক জিএম সাইফুল ইসলামের সঙ্গে একাধিকবার যোগাযোগের চেষ্টা করা হলেও তিনি সাড়া দেননি।",
    "date": "2025-12-15 23:28:00",
    "crawled_at": "2025-12-17 23:56:14"
}