{
    "url": "https://www.dhakapost.com/country/225888",
    "language": "bangla",
    "source": "dhaka_post",
    "title": "আওয়ামী লীগ ভিসা নীতির তোয়াক্কা করে না : খাদ্যমন্ত্রী",
    "body": "খাদ্যমন্ত্রী সাধন চন্দ্র মজুমদার বলেছেন, আমেরিকার কাঁধে চড়ে ক্ষমতায় আসতে চায় বিএনপি। জনগণের ওপর তাদের বিশ্বাস নাই। আওয়ামী লীগ ভিসা নীতির তোয়াক্কা করে না। বৃহস্পতিবার (২৯ সেপ্টেম্বর) বিকেলে নওগাঁর পোরশা উপজেলার শিশা প্রাথমিক বিদ্যালয় মাঠে মশিদপুর ইউনিয়ন আওয়ামী লীগ আয়োজিত উন্নয়ন ও শান্তি সমাবেশে প্রধান অতিথির বক্তব্যে তিনি এসব কথা বলেন। খাদ্যমন্ত্রী বলেন, বাঙালি জাতিকে বিশ্বের কাছে সন্মানিত জাতি হিসেবে পরিচিত করেছেন শেখ হাসিনা। শেখ হাসিনার অবদান মনে রাখতে হবে। সরকার প্রতি বস্তা সারে ৪ হাজার টাকা ভর্তুকি দেয়। দেশের উত্তরাঞ্চালের মঙ্গা চিরতরে দূর করেছে এই সরকার। তিনি আরও বলেন, ঘরে ঘরে বিদ্যুৎ দিয়েছেন শেখ হাসিনা। সামাজিক নিরাপত্তা কর্মসূচির আওতায় বিধবাভাতা, বয়স্কভাতা, প্রতিবন্ধী ভাতা আর বীর মুক্তিযোদ্ধাদের সন্মানি দিচ্ছে সরকার। সাধন চন্দ্র মজুমদার বলেন, বিএনপি দেশের উন্নয়ন চোখে দেখে না। তাদের আমলে দেশ ৫ বার দুর্নীতিতে চ্যাম্পিয়ন হয়েছিল। তারা মানুষ পুড়িয়ে মেরেছে। জনগণ সন্ত্রাসীদের দলকে চায় না। উন্নয়ন চাইলে শেখ হাসিনাকে সমর্থন দিন। তাকে আবারও প্রধানমন্ত্রী করুন। মশিদপুর ইউনিয়ন আওয়ামী লীগের সভাপতি হারুন অর রশীদের সভাপতিত্বে অনুষ্ঠানে অন্যদের মধ্যে বিশেষ অতিথি হিসেবে বক্তব্য দেন পোরশা উপজেলা আওয়ামী লীগের সভাপতি আনোয়ারুল ইসলাম ও সাধারণ সম্পাদক মোফাজ্জল হোসেন।",
    "date": "2023-09-28 19:05:00",
    "crawled_at": "2025-12-17 23:38:07"
}