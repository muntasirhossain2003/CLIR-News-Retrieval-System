{
    "url": "https://www.dhakapost.com/education/417013",
    "language": "bangla",
    "source": "dhaka_post",
    "title": "রামু ক্যান্টনমেন্ট কলেজের নাম পরিবর্তনে সরকারের অনুমোদন",
    "body": "কক্সবাজারের রামু উপজেলায় অবস্থিত রামু ক্যান্টনমেন্ট পাবলিক স্কুল অ্যান্ড কলেজের নাম পরিবর্তনে সরকারের অনুমোদন মিলেছে। শিক্ষা মন্ত্রণালয়ের মাধ্যমিক ও উচ্চ শিক্ষা বিভাগ এ বিষয়ে আনুষ্ঠানিক সম্মতি দিয়েছে। এর ফলে প্রতিষ্ঠানটির নতুন নাম হয়েছে ‘শহীদ লেফটেন্যান্ট তানজিম ক্যান্টনমেন্ট পাবলিক স্কুল অ্যান্ড কলেজ’। ১৪ ডিসেম্বর (রোববার) বেসরকারি মাধ্যমিক-২ শাখার উপসচিব হুরে জান্নাতের সই করা স্মারকে এ তথ্য জানানো হয়। এতে বলা হয়, মাধ্যমিক ও উচ্চমাধ্যমিক শিক্ষা বোর্ড, চট্টগ্রামের অধীন কক্সবাজার জেলার রামু উপজেলাধীন রামু ক্যান্টনমেন্ট পাবলিক স্কুল অ্যান্ড কলেজের নাম পরিবর্তন করে ‘শহীদ লেফটেন্যান্ট তানজিম ক্যান্টনমেন্ট পাবলিক স্কুল অ্যান্ড কলেজ’ নামে নামকরণের বিষয়ে বিভাগীয় সম্মতি প্রদান করা হয়েছে। এ সংক্রান্ত স্মারকের অনুলিপি মাধ্যমিক ও উচ্চ শিক্ষা অধিদপ্তরের মহাপরিচালক, মাধ্যমিক ও উচ্চ মাধ্যমিক শিক্ষা বোর্ড, চট্টগ্রামের চেয়ারম্যান, শিক্ষা বিভাগের সচিব, অতিরিক্ত সচিব (মাধ্যমিক-২), ব্যানবেইসের মহাপরিচালক, জেলা প্রশাসক (কক্সবাজার), চট্টগ্রাম অঞ্চলের মাধ্যমিক ও উচ্চ শিক্ষা পরিচালকের দপ্তর, জেলা শিক্ষা কর্মকর্তা (কক্সবাজার)সহ সংশ্লিষ্ট কর্মকর্তাদের কাছে স্মারকের অনুলিপি পাঠানো হয়েছে। নতুন নাম অনুযায়ী শিক্ষা বোর্ড, ব্যানবেইস, জেলা প্রশাসন ও শিক্ষা বিভাগের সংশ্লিষ্ট দপ্তরগুলোকে প্রয়োজনীয় নথি ও তথ্য হালনাগাদ করার উদ্যোগ নিতে বলা হয়েছে। এর আগে, গত ৩ নভেম্বর প্রতিষ্ঠানটির পরিচালনা পর্ষদের সভায় কলেজটির নাম পরিবর্তনের সিদ্ধান্ত নেওয়া হয়। পরিচালনা পর্ষদের এক বিজ্ঞপ্তিতে জানানো হয়, শহীদ লেফটেন্যান্ট তানজিমের বীরত্বগাঁথা ও সাহসিকতার ইতিহাস সারাদেশে ছড়িয়ে দেওয়ার লক্ষ্যে এই সিদ্ধান্ত নেওয়া হয়েছে। উল্লেখ্য, ২০২৪ সালের ২৩ সেপ্টেম্বর দিবাগত রাতে চকরিয়ার ডুলাহাজারায় সেনাবাহিনীর বিশেষ অভিযান চলাকালে সন্ত্রাসীদের হামলায় নিহত হন সেনা কর্মকর্তা লেফটেন্যান্ট তানজিম সারোয়ার। তিনি দেশের জন্য কর্তব্য পালনের সময় শহীদ হন।",
    "date": "2025-12-16 11:15:00",
    "crawled_at": "2025-12-17 23:12:38"
}