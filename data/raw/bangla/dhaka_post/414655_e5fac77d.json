{
    "url": "https://www.dhakapost.com/country/414655",
    "language": "bangla",
    "source": "dhaka_post",
    "title": "একই রাতে দুই সরকারি কার্যালয়ে অগ্নিসংযোগ",
    "body": "মাগুরা শহরে দুর্বৃত্তদের দেওয়া আগুনে সহকারী কমিশনার (ভূমি) ও জেলা সাব রেজিস্টারের কার্যালয়ের ব্যাপক ক্ষয়ক্ষতি হয়েছে। শনিবার (৬ ডিসেম্বর) ভোরের দিকে কার্যালয় দুটির জানালা ও দরজার নিচ দিয়ে পেট্রোল ঢেলে আগুন ধরিয়ে দেওয়া হয়। অগ্নিকাণ্ডে উভয় কার্যালয়ের বিভিন্ন কক্ষে থাকা গুরুত্বপূর্ণ দলিলপত্র, রেকর্ড রুমের নথি, নগদ স্ট্যাম্পসহ প্রয়োজনীয় কাগজপত্র এবং একাধিক কম্পিউটার পুড়ে গেছে। ঘটনার পর ভূমি অফিসের নাইটগার্ড দ্রুত ৯৯৯ নম্বরে ফোন দিলে ফায়ার সার্ভিসের একটি ইউনিট ঘটনাস্থলে পৌঁছে আগুন নিয়ন্ত্রণে আনে। পরে ঘটনাস্থল থেকে বোতলভর্তি পেট্রোল উদ্ধার করা হয়েছে। মাগুরার অতিরিক্ত পুলিশ সুপার মিরাজুল ইসলাম ঢাকা পোস্টকে বলেন, ৯৯৯ নম্বরে ফোন কলের মাধ্যমে পুলিশ প্রথমে ঘটনার খবর পায়। ঘটনাস্থল থেকে পেট্রোলভর্তি বোতল উদ্ধার করা হয়েছে। তবে এখন পর্যন্ত ভূমি অফিস কিংবা সাব রেজিস্ট্রি কার্যালয়ের পক্ষ থেকে কোনো লিখিত অভিযোগ পাওয়া যায়নি। তারপরও নাশকতার সঙ্গে জড়িতদের শনাক্ত করতে পুলিশ স্বপ্রণোদিত হয়ে তদন্ত শুরু করেছে। মাগুরা সদর উপজেলা নির্বাহী অফিসার মেহেরুন্নাহার ঢাকা পোস্টকে বলেন, সহকারী কমিশনার (ভূমি) ও জেলা সাব রেজিস্টারের কার্যালয়ে অগ্নিসংযোগের ঘটনা অত্যন্ত গুরুত্বের সঙ্গে দেখা হচ্ছে। জেলা প্রশাসক (ডিসি) এ ঘটনায় মামলা দায়েরের নির্দেশনা দিয়েছেন। খুব দ্রুত সময়ের মধ্যেই মামলা দায়ের করা হবে। এ ঘটনা ঘিরে এলাকায় আতঙ্ক ছড়িয়ে পড়েছে। প্রশাসন ও আইনশৃঙ্খলা রক্ষাকারী বাহিনী ঘটনাটি গুরুত্ব সহকারে তদন্ত করছে।",
    "date": "2025-12-06 14:29:00",
    "crawled_at": "2025-12-17 23:16:44"
}