{
    "url": "https://www.dhakapost.com/sports/417391",
    "language": "bangla",
    "source": "dhaka_post",
    "title": "বিপিএলের উদ্বোধনী অনুষ্ঠান বাতিল করে যা বলছে বিসিবি",
    "body": "আসন্ন বাংলাদেশ প্রিমিয়ার লিগের (বিপিএল) ১২তম আসরের উদ্বোধনী অনুষ্ঠান বাতিল হয়েছে। দেশের বর্তমান পরিস্থিতিতে নিরাপত্তা ঝুঁকির কথা বিবেচনা করে বিসিবি এই সিদ্ধান্ত নিয়েছে। আজ এক সংবাদ বিজ্ঞপ্তিতে বিষয়টি নিশ্চিত করেছে বিসিবি। বিজ্ঞপ্তিতে বিসিবি বলেছে, 'বাংলাদেশ প্রিমিয়ার লিগের (বিপিএল) গভর্নিং কাউন্সিল আগামী ২৬ ডিসেম্বর ২০২৫ থেকে সিলেটে শুরু হতে যাওয়া টুর্নামেন্টের ১২তম আসরকে আকর্ষণীয় ও প্রতিযোগিতামূলকভাবে আয়োজনের প্রতিশ্রুতি পুনর্ব্যক্ত করেছে।' 'আয়োজনের প্রস্তুতি এগিয়ে নেওয়ার সঙ্গে খেলোয়াড়, দর্শক, ম্যাচ অফিসিয়াল এবং টুর্নামেন্ট সংশ্লিষ্ট সকল অংশীজনের জন্য একটি নিরাপদ ও সুশৃঙ্খল পরিবেশ নিশ্চিত করাকে সর্বোচ্চ গুরুত্ব দিচ্ছে গভর্নিং কাউন্সিল। প্রতিযোগিতায় অংশগ্রহণকারী সব পক্ষের সার্বিক প্রস্তুতিও পরিকল্পনায় রয়েছে।' 'গণজমায়েত সংক্রান্ত বিষয়ে বাংলাদেশ সরকারের বর্তমান নির্দেশনার সঙ্গে সামঞ্জস্য রেখে এবং সবার সর্বোচ্চ নিরাপত্তা নিশ্চিত করার লক্ষ্যে বিপিএল গভর্নিং কাউন্সিল সিদ্ধান্ত নিয়েছে যে, বড় জনসমাগম হয় এমন কোনো অনুষ্ঠান বা উদ্বোধনী অনুষ্ঠান আয়োজন করা হবে না।' 'বাংলাদেশ ক্রিকেট বোর্ড (বিসিবি) ও বিপিএল গভর্নিং কাউন্সিল আশা প্রকাশ করছে যে, তারা স্টেডিয়ামে দর্শকদের স্বাগত জানাতে পারবে এবং দারুণ একটি টুর্নামেন্ট উপহার দেবে।'",
    "date": "2025-12-17 22:51:00",
    "crawled_at": "2025-12-17 23:06:21"
}