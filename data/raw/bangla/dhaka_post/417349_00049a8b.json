{
    "url": "https://www.dhakapost.com/sports/417349",
    "language": "bangla",
    "source": "dhaka_post",
    "title": "বাতিল হওয়ার পথে বিপিএলের উদ্বোধনী অনুষ্ঠান!",
    "body": "সিলেট পর্ব দিয়ে শুরু হচ্ছে এবারের বাংলাদেশ প্রিমিয়ার লিগ (বিপিএল)। আগেই জানা গিয়েছিল, আগামী ২৬ ডিসেম্বর বিপিএলের দ্বাদশ আসরের পর্দা উঠছে সিলেট আন্তর্জাতিক স্টেডিয়ামে। তবে তার আগে ২৪ ডিসেম্বর মিরপুর শের-ই বাংলা স্টেডিয়ামে টুর্নামেন্টটির উদ্বোধনী অনুষ্ঠান অনুষ্ঠিত হওয়ার কথা ছিল। সেই অনুষ্ঠান এখন বাতিল হওয়ার পথে! বিপিএলের উদ্বোধনী অনুষ্ঠান হওয়া নিয়ে শঙ্কা আর সংশয় ঘুরপাক খাচ্ছিল। জানা গেছে উদ্বোধনী অনুষ্ঠানই এখন বাতিলের পথে। বিপিএল গভর্নিং কাউন্সিল সূত্রে এই তথ্য জানা গেছে। নিরাপত্তাজনিত কারণেই বাতিল হতে যাচ্ছে বিপিএলের উদ্বোধনী অনুষ্ঠান। বিসিবি অবশ্য সরকারের চূড়ান্ত চিঠির জন্য অপেক্ষা করছে। এরপরই আনুষ্ঠানিক ঘোষণা দেবে তারা। আগামী ২৬ ডিসেম্বর বিপিএলের উদ্বোধনী দিনে মাঠে গড়াবে দুটি ম্যাচ। প্রথম ম্যাচে স্বাগতিক সিলেট টাইটান্সের মুখোমুখি হবে রাজশাহী ওয়ারিয়র্স। ম্যাচটি শুরু হবে দুপুর ২টায়। দিনের দ্বিতীয় ম্যাচে সন্ধ্যা ৭টায় চট্টগ্রাম রয়্যালসের বিপক্ষে খেলবে নোয়াখালী এক্সপ্রেস। ৬ দলের অংশগ্রহণে বিপিএলের ফাইনাল অনুষ্ঠিত হবে ২০২৬ সালের ২৩ জানুয়ারি। ফাইনালের জন্য ২৪ জানুয়ারি বরাদ্দ করা হয়েছে রিজার্ভ ডে।",
    "date": "2025-12-17 20:08:00",
    "crawled_at": "2025-12-17 22:52:09"
}