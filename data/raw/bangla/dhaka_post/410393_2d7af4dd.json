{
    "url": "https://www.dhakapost.com/sports/410393",
    "language": "bangla",
    "source": "dhaka_post",
    "title": "কোচ-ম্যানেজারকে ছাড়াই বাংলাদেশের বিশ্বকাপ যাত্রা",
    "body": "২৮ নভেম্বর ভারতের চেন্নাই-মাদুরাইয়ে অ-২১ হকি বিশ্বকাপ শুরু হবে। বাংলাদেশ প্রথমবারের মতো হকির কোনো বিশ্বকাপে অংশ নিতে আজ (মঙ্গলবার) সকালে ইউএস বাংলা এয়ারলাইন্সের ফ্লাইটে ভারতের উদ্দেশে দেশ ছেড়েছে। বিশ্বকাপ হকি দলের অন্যতম পৃষ্ঠপোষক ইউএস বাংলা। আজ বাংলাদেশ কন্টিনজেন্টের সঙ্গে ডাচ হেড কোচ আইকম্যান, ম্যানেজার লে. কর্নেল রিয়াজুল হাসান (অব.) ও খেলোয়াড় মেহেদী হাসান যেতে পারেননি। তিন জন তিন কারণে আজ দলের সঙ্গে রওনা হতে পারেননি। ফেডারেশনের সাধারণ সম্পাদক রিয়াজুল হাসান নিজেই বিশ্বকাপ দলের ম্যানেজার হয়েছেন। তিনি সামগ্রিক বিষয়ে বলেন, ‘পাকিস্তানের বিপক্ষে সিরিজ চলমান অবস্থায় হেড কোচ আইকম্যানের মা মারা যান। তিনি আজ হল্যান্ড যাচ্ছেন পারিবারিক কাজে। ২৪ নভেম্বর ভারতে দলের সঙ্গে যোগ দেবেন। আমি এখনো ভিসা পাইনি। খেলোয়াড় মেহেদী ডেঙ্গুতে আক্রান্ত হওয়ায় যেতে পারছে না।’ টুর্নামেন্ট শুরুর দশ দিন আগে বাংলাদেশ দল ভারতে পৌঁছাবে প্রস্তুতির জন্য। সেখানে চিলি ও সুইজারল্যান্ডের বিপক্ষে দুটি ম্যাচ খেলার কথা। বিশ্বকাপের আগে পাঁচ দিন হেড কোচের তত্ত্বাবধানের বাইরে থাকবে বাংলাদেশ। আবার এক খেলোয়াড় ডেঙ্গুর জন্য ছিটকে যাওয়ায় দলীয় পরিকল্পনায় ব্যাঘাত। এ নিয়ে ফেডারেশনের সাধারণ সম্পাদক বলেন, ‘পাকিস্তান সিরিজ চলায় কোচ তখন যেতে পারেননি। পারিবারিক এই বিষয়টি বিবেচনায় করতেই হচ্ছে। কোচিং স্টাফরা তার নির্দেশনা অনুসরণ করবে। আমি কয়েক দিন পর গেলেও সহকারী ম্যানেজার ও আরো কর্মকর্তা যারা রয়েছেন তারা অভিজ্ঞ ও দক্ষ কোনো সমস্যা হবে না।’ অ-২১ হকি দল বিশ্বকাপ খেলার যোগ্যতা অর্জন করেছে। হকি ফেডারেশন এই দলকে কয়েক মাসের দীর্ঘমেয়াদী অনুশীলনের পাশাপাশি উন্নত মানের ডাচ কোচ এনেছে। মালয়েশিয়ায় চারটি প্রস্তুতি ম্যাচ খেলার ব্যবস্থাও করেছিল। ফেডারেশনের পরিকল্পনা ছিল সুইজারল্যান্ডে পাঠানোর। ভিসা জটিলতায় ইউরোপ সফর হয়নি। ভেন্যুর পরিবেশ, আবহাওয়া ও প্রস্তুতি ম্যাচ খেলার জন্য ১০ দিন আগে ভারতে রওনা হয়েছে বাংলাদেশ।",
    "date": "2025-11-18 11:32:00",
    "crawled_at": "2025-12-17 22:52:44"
}