{
    "url": "https://www.dhakapost.com/sports/412466",
    "language": "bangla",
    "source": "dhaka_post",
    "title": "বিশ্বকাপের আগে এবার সুইজারল্যান্ডকে হারাল বাংলাদেশ",
    "body": "অ-২১ হকি বিশ্বকাপ খেলতে বাংলাদেশ দল ভারতের চেন্নাইয়ে। ২৮ নভেম্বর বিশ্বকাপ শুরুর আগে বাংলাদেশ দল ভারতে অনুশীলন করছে। আজ বিকেলে সুইজারল্যান্ডকে ৫-২ গোলে হারিয়েছে বাংলাদেশ। হকি ফেডারেশনের সাধারণ সম্পাদক লে কর্নেল রিয়াজুল হাসান (অব) বিশ্বকাপে বাংলাদেশ দলের ম্যানেজার হয়েছেন। তিনি ভারত থেকে বলেন,‘গতকাল চিলিকে হারানোর পর আজ বাংলাদেশ সুইজারল্যান্ডকে হারিয়েছে। পূর্ণ চার কোয়ার্টারই খেলা হয়েছে। আমাদের খেলোয়াড়রা সুস্থ ও ফিট রয়েছে।’ আজ চেন্নাইয়ের মেয়র রাধাকৃষ্ণণ হকি স্টেডিয়ামে যুব বিশ্বকাপ হকির শেষ অনুশীলন ম্যাচে সুইজারল্যান্ডকে ৫-২ গোলে হারিয়েছে বাংলাদেশ। বাংলাদেশের ড্র্যাগ অ্যান্ড ফ্লিক স্পেশালিস্ট আমিরুল জোড়া গোল এবং হুজিফা, রকি এবং জয় যথাক্রমে একটি করে গোল করেছেন। বাংলাদেশ অ-২১ দলকে সুইজারল্যান্ডে পাঠানোর পরিকল্পনা ছিল ফেডারেশনের। ভিসা জটিলতায় বাংলাদেশ দল শেষ পর্যন্ত ইউরোপ সফরে যেতে পারেনি। তখনই সুইজারল্যান্ডের সঙ্গে আলোচনা করে বিশ্বকাপের আগে একটি প্রস্তুতি ম্যাচ খেলার সিদ্ধান্ত নেয় ফেডারেশন। এবারই প্রথম হকিতে ২৪ টি দল বিশ্বকাপে অংশগ্রহণ করছে। প্রতিটি গ্রুপে চারটি করে দল। বাংলাদেশ র‌্যাংকিংয়ে পিছিয়ে থাকায় এফ গ্রুপে চতুর্থ দল হিসেবে রয়েছে। এই গ্রুপের শীর্ষ দল গত আসরের রানার্স আপ ফ্রান্স। অন্য দুই দল অস্ট্রেলিয়া ও কোরিয়া।",
    "date": "2025-11-26 16:52:00",
    "crawled_at": "2025-12-17 22:52:59"
}