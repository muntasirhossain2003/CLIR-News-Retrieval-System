{
    "url": "https://www.dhakapost.com/country/416704",
    "language": "bangla",
    "source": "dhaka_post",
    "title": "শ্যামনগরে কোস্ট গার্ডের অভিযানে অস্ত্র, বোমা ও ইয়াবা উদ্ধার",
    "body": "সাতক্ষীরার শ্যামনগরে বাংলাদেশ কোস্ট গার্ডের বিশেষ অভিযানে আগ্নেয়াস্ত্র, হাতবোমা ও মাদকদ্রব্য উদ্ধার করা হয়েছে। গোপন সংবাদের ভিত্তিতে বৃহস্পতিবার (১২ ডিসেম্বর) দুপুর ১২টার দিকে কোস্ট গার্ড স্টেশন কয়রার একটি আভিযানিক দল শ্যামনগর থানাধীন বুড়িগোয়ালিনী সংলগ্ন এলাকায় অভিযান পরিচালনা করে। এ সময় ওই এলাকা থেকে পরিত্যক্ত অবস্থায় একটি দেশীয় পিস্তল, এক রাউন্ড তাজা কার্তুজ, দুটি হাতবোমা এবং ১৬ পিস ইয়াবা উদ্ধার করা হয়। কোস্ট গার্ড সূত্র জানায়, অভিযানের সময় কোস্ট গার্ডের উপস্থিতি টের পেয়ে দুষ্কৃতিকারীরা পালিয়ে যায়। ফলে এ ঘটনায় কাউকে আটক করা সম্ভব হয়নি। উদ্ধারকৃত অস্ত্র, গোলাবারুদ ও মাদকদ্রব্যের বিষয়ে পরবর্তী আইনানুগ ব্যবস্থা গ্রহণের কার্যক্রম প্রক্রিয়াধীন রয়েছে। এ বিষয়ে কোস্ট গার্ড পশ্চিম জোনের মিডিয়া কর্মকর্তা লেফটেন্যান্ট কমান্ডার মো. মুনতাসির ইবনে মহসীন (বিএন) বলেন, দেশের আইন-শৃঙ্খলা পরিস্থিতি স্থিতিশীল রাখতে এবং অপরাধ দমনে কোস্ট গার্ড ভবিষ্যতেও এ ধরনের অভিযান অব্যাহত রাখবে।",
    "date": "2025-12-14 22:57:00",
    "crawled_at": "2025-12-17 23:32:17"
}