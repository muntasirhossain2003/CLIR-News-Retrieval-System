{
    "url": "https://www.dhakapost.com/international/417350",
    "language": "bangla",
    "source": "dhaka_post",
    "title": "ভিক্ষা করায় দেশে ফেরত পাঠানো হয়েছে ৫১ হাজারের বেশি পাকিস্তানিকে",
    "body": "ভিক্ষাবৃত্তির দায়ে বিশ্বের বিভিন্ন দেশ থেকে এ বছর ৫১ হাজারের বেশি পাকিস্তানিকে নিজ দেশে ফেরত পাঠানো হয়েছে। এমন তথ্য জানিয়েছে পাকিস্তানেরই কেন্দ্রীয় তদন্ত সংস্থা (এফআইএ)। সংস্থাটির মহাপরিচালক পাকিস্তানের জাতীয় পরিষদের (সংসদ) প্রবাসী ও মানবাধিকার বিষয়ক স্ট্যান্ডিং কমিটিকে বলেছেন, ভিক্ষা করায় এসব প্রবাসীকে ফেরত পাঠানো হয়েছে। এরমধ্যে সর্বোচ্চ ২৪ হাজার সৌদি আরব, সংযুক্ত আরব আমিরাত থেকে দ্বিতীয় সর্বোচ্চ ৬ হাজার এবং আজারবাইজান থেকে তৃতীয় সর্বোচ্চ ২ হাজার ৫০০ পাকিস্তানির বিরুদ্ধে ভিক্ষার দায়ে শাস্তিমূলক এ ব্যবস্থা নেওয়া হয়েছে। এছাড়া অনেকে ওমরাহর নাম করে সৌদি আরব গিয়ে সেখান থেকে ইউরোপ যাওয়ার চেষ্টা করেছেন। তাদেরও ধরে পাকিস্তানে ফেরত পাঠানো হয়েছে। কেন্দ্রীয় তদন্ত সংস্থার মহাপরিচালক আরও জানিয়েছেন, এ বছর ২৪ হাজার পাকিস্তানি (পর্যটক ভিসায়) কম্বোডিয়ায় গেছেন। তাদের মধ্যে ১২ হাজার ফেরত আসেননি। এছাড়া একই ভিসায় ৪ হাজার জন মিয়ানমার গেছেন। কিনতউ তাদের মধ্যে ২ হাজার ৫০০ জন আর আসেননি। অবৈধ অভিবাসনের কারণে ওয়ার্ল্ড র‌্যাঙ্কিংয়ে পাকিস্তানের পাসপোর্ট ১১৮ তম থেকে ৯২-এ নেমে গেছে। অবশ্য অবৈধ অভিবাসনের সংখ্যাও কমেছে। অবৈধ অভিবাসনে গত বছর শীর্ষ পাঁচটি দেশের মধ্যে থাকলেও; এ বছর এই তালিকায় আর নেই ইসলামাবাদ। মহাপরিচালক বলেছেন, গত বছর ৮ হাজার জন অবৈধভাবে ইউরোপে গিয়েছিলেন। এ বছর এ সংখ্যা কমে ৪ হাজারে নেমে এসেছে।",
    "date": "2025-12-17 20:18:00",
    "crawled_at": "2025-12-17 23:18:58"
}