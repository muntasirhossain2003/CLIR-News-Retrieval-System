{
    "url": "https://www.dhakapost.com/country/413978",
    "language": "bangla",
    "source": "dhaka_post",
    "title": "নওগাঁয় জেঁকে বসেছে শীত, ১২.১ ডিগ্রিতে নামলো তাপমাত্রা",
    "body": "উত্তরের জেলা নওগাঁয় দিন দিন বাড়ছে শীতের তীব্রতা। দিন যতই যাচ্ছে কমছে তাপমাত্রা। তবে সকালে সূর্যের দেখা মেলায় জনজীবনে ভোগান্তি নেই। নওগাঁর বদলগাছী কৃষি ও আবহাওয়া পর্যবেক্ষণাগারের তথ্য মতে, বুধবার (৩ ডিসেম্বর) সকাল ৯টায় জেলায় সর্বনিম্ন তাপমাত্রা রেকর্ড করা হয়েছে ১২ দশমিক ১ ডিগ্রি সেলসিয়াস। যা চলতি বছর এখন পর্যন্ত এ জেলার সর্বনিম্ন তাপমাত্রা। এ সময় বাতাসের আর্দ্রতা ছিল ৯৯ শতাংশ। গতকাল তাপমাত্রা রেকর্ড করা হয়েছিল ১৩ দশমিক ৮ ডিগ্রি সেলসিয়াস। স্থানীয়রা বলেছেন, সন্ধ্যার পর থেকে হালকা কুয়াশার সঙ্গে বেশ শীত অনুভূত হচ্ছে। রাতভর হালকা কুয়াশার ঢেকে থাকছে চারপাশ। সকালে সূর্য ওঠার সঙ্গে সঙ্গে কমে যায় ঠান্ডার অনুভূতি। সকাল থেকে বিকেল পর্যন্ত রোদের কারণে গরম অনুভূত হয়। প্রতিদিনের মতো আজ বুধবার তাপমাত্রা কম থাকলেও সকাল থেকে সূর্যের দেখা মিলেছে। যার কারণে জনজীবনে ভোগান্তি নেই। সদর উপলোর হাপানিয়া এলাকার জয়নাল আবেদীন বলেন, দিনের বেলা রোদ ঝলমলে ও গরম আবহাওয়া থাকে। কিন্তু সন্ধ্যা হলেই গায়ে পরতে হয় শীতের কাপড়। ঘুমাতে গেলে কম্বল ছাড়া উপায় থাকে না। বরুনকান্দি এলাকার ভ্যানচালক সোবহান বলেন, সন্ধ্যার পর হালকা বাতাস ও শীতের কারণে রিকশা চালানো কষ্ট হয়ে যায়। আজ সূর্য উঠার আগ পর্যন্ত কুয়াশা ছিল। সন্ধ্যা থেকে সকাল পর্যন্ত ভ্যান চালানোই কষ্ট। সকালে যাত্রীও পাওয়া যায় না। বদলগাছী কৃষি ও আবহাওয়া পর্যবেক্ষণাগারের ভারপ্রাপ্ত কর্মকর্তা মিজানুর রহমান বলেন, সকাল ৯টায় জেলায় সর্বনিম্ন তাপমাত্রা ১২ দশমিক ১ ডিগ্রি সেলসিয়াস রেকর্ড করা হয়েছে। গতকালের তুলনায় তাপমাত্রা কিছুটা কমেছে। আগামী সপ্তাহে তাপমাত্রা কমতে পারে।",
    "date": "2025-12-03 10:11:00",
    "crawled_at": "2025-12-17 23:37:01"
}