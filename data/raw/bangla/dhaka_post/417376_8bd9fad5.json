{
    "url": "https://www.dhakapost.com/national/417376",
    "language": "bangla",
    "source": "dhaka_post",
    "title": "মোহাম্মদপুরে অবৈধ গ্যাস সংযোগ বিচ্ছিন্ন, জরিমানা ১ লাখ ২০ হাজার",
    "body": "অবৈধ গ্যাস সংযোগ বিচ্ছিন্নে মোহাম্মদপুরের একতা হাউজিংয়ে ও ঢাকা উদ্যানে অভিযান পরিচালনা করা হয়েছে। বুধবার (১৭ ডিসেম্বর) এক বার্তায় বিদ্যুৎ জ্বালানি ও খনিজসম্পদ মন্ত্রণালয় জানায়, ঢাকা উদ্যানের ৪ নম্বর রোডের একটি বেকারিতে অনুমোদনহীনভাবে ৫টি ওভেন ও ৩টি স্টার বার্নার ব্যবহার করে ১ হাজার ৬৬৫ ঘনফুট গ্যাস ব্যবহারের দায়ে সংযোগটি বিচ্ছিন্ন করা হয়। এ সময় বেকারির মালিককে ১ লাখ টাকা জরিমানা করা হয়। এছাড়া ঢাকা উদ্যানের নিউ শাহজান হোটেল অ্যান্ড রেস্টুরেন্টে অবৈধ সংযোগ পাওয়ায় তা বিচ্ছিন্ন করা হয় এবং মালিক মো. জামালকে বিশ হাজার টাকা জরিমানা করা হয়। এছাড়া অভিযানে একতা হাউজিংয়ের ২ নম্বর রোডে প্রায় ১৫০ মিটার দীর্ঘ একটি অবৈধ বিতরণ লাইন উচ্ছেদ করা হয়। এর মাধ্যমে প্রায় ১৫টি বাড়ির ৯০টি ডাবল বার্নারে অবৈধভাবে গ্যাস সরবরাহ করা হচ্ছিল। অভিযানে অবৈধ সংযোগে ব্যবহৃত ১৪০ ফিট জিআই ও এমএস পাইপ, ৬টি রেগুলেটর, ৩টি বুস্টার, ২টি স্টার বার্নার এবং ১২০ ফিট হুজ পাইপসহ আনুষঙ্গিক সরঞ্জাম জব্দ করা হয়।",
    "date": "2025-12-17 21:46:00",
    "crawled_at": "2025-12-17 23:08:55"
}