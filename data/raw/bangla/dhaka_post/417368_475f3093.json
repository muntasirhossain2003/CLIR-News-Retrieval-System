{
    "url": "https://www.dhakapost.com/international/417368",
    "language": "bangla",
    "source": "dhaka_post",
    "title": "সৌদি আরবে ভূমিকম্প",
    "body": "সৌদি আরবের পূর্বাঞ্চলীয় প্রদেশে আঘাত হেনেছে ৪ দশমিক ০ মাত্রার একটি ছোট ভূমিকম্প। বুধবার (১৭ ডিসেম্বর) এ ভূকম্পন সংঘটিত হয় বলে জানিয়েছে দেশটির ভূতত্ত্ব জরিপ সংস্থা। সংস্থার মুখপাত্র তারেক আবু আল-খলিল বলেছেন, ভূমিকম্প অনুভূত হয় রাত ১টা ১১ মিনিটে। এটির মাত্রা ছিল ৪। মাটি থেকে ৮ কিলোমিটার গভীরে ভূমিকম্পের উৎপত্তি হয়। তবে এ ভূমিকম্পে কোনো ক্ষয়ক্ষতি হয়নি। মাত্রা কম হওয়ায় কোনো অবকাঠামো ক্ষতিগ্রস্ত করতে পারেনি ভূমিকম্পটি। ভূতত্ত্ব জরিপ সংস্থার এ মুখপাত্র আরও জানিয়েছেন, ইরানের জাগরোস পর্বতমালায় আরব ও ইউরোপীয় টেকনোটিক প্লেটের চাপের কারণে সৌদি আরবে ভূমিকম্প অনুভূত হয়েছে। এই চাপ সৌদি আরবের পূর্বাঞ্চলীয় প্রদেশের নিচে থাকা ফল্টগুলো পুনরায় সক্রিয় করতে পারে বলে মন্তব্য করেছেন তিনি। এই ফল্টগুলোর কারণে সেখানে মাঝে মাঝে ভূমিকম্প অনুভূত হয়। এদিকে গত কয়েকদিন ধরে আবহাওয়া খারাপ থাকায় সৌদির পূর্বাঞ্চলীয় প্রদেশে রেড অ্যালার্ট জারি করে রাখা হয়েছে। প্রদেশটিতে আজ বুধবার পর্যন্ত টানা তৃতীয়দিন স্বশরীরে সব ধরনের শিক্ষা কার্যক্রম বাতিল করা হয়েছে।",
    "date": "2025-12-17 21:17:00",
    "crawled_at": "2025-12-17 23:50:33"
}