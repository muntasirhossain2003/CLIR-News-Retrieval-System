{
    "url": "https://www.dhakapost.com/campus/417113",
    "language": "bangla",
    "source": "dhaka_post",
    "title": "চীনে বিএনপির বিজয় দিবস উদযাপন",
    "body": "বাংলাদেশ জাতীয়তাবাদী দল (বিএনপি) এর বৃহত্তর চীন শাখার উদ্যোগে প্রবাসী বাংলাদেশিদের নিয়ে মহান বিজয় দিবস উদযাপন করা হয়েছে। মঙ্গলবার (১৬ ডিসেম্বর) দিবসটি উপলক্ষ্যে চীনের গুয়াংজু শহরের স্থানীয় একটি রেস্টুরেন্টে আলোচনা সভার আয়োজন করা হয়। সাবেক ছাত্রনেতা ও বৃহত্তর চীন শাখার বিএনপি নেতা আসিফ হক রুপুর সঞ্চালনায় আলোচনা সভায় সভাপতিত্ব করেন সাখাওয়াত হোসেন কানন। এসময় বক্তব্য রাখেন বৃহত্তর চীন শাখার বিএনপির নেতা শেখ মাহবুবুর রশীদ, ওয়ালী উল্লাহ, হাসমত আলী মৃধা, এস.এম আল-আমিন, মুসা নূর ইসলামসহ অন্যান্য নেতাকর্মীরা। অনুষ্ঠানের সভাপতি সাখাওয়াত হোসেন কানন তার বক্তৃতায় বলেন, বিএনপি গণতন্ত্র প্রতিষ্ঠাকারী দল। স্বাধীনতার বিজয়ের লক্ষ্য সমন্বিত রাখতে প্রবাসী বাংলাদেশিদের ধানের শীষে ভোট দিয়ে গণতান্ত্রিক দ্বারা অব্যাহত রাখতে হবে। প্রবাসীদের দেশে অবস্থানরত পরিবারের প্রতিটি ভোট যেন ধানের শীষের পক্ষে আসে সেই বিষয়ে তাগিদ দেন কানন। আলোচনা সভায় বিএনপি নেতা আসিফ হক রুপু বলেন, মহান স্বাধীনতার ঘোষক শহীদ প্রেসিডেন্ট জিয়াউর রহমানের ঘোষণায় নয় মাসের যুদ্ধ শেষে বাঙালি জাতি যে স্বাধীনতা উপভোগের সুযোগ পেয়েছে, তা বারবার স্বাধীনতা বিরোধীরা নষ্ট করার চেষ্টা করেছে। আগামী নির্বাচনে জাতীয়তাবাদী শক্তি ঐক্যবদ্ধভাবে ধানের শীষের বিজয়ের মাধ্যমে দেশের গণতন্ত্র প্রতিষ্ঠায় সবাইকে কাজ করার তাগিদ দেন রুপু। অনুষ্ঠানটি বাংলাদেশের গৌরবোজ্জ্বল ইতিহাস ও সংস্কৃতিকে সম্মান জানানোর পাশাপাশি প্রবাসী কমিউনিটির মধ্যে দেশপ্রেমের বন্ধন সুদৃঢ় করে।",
    "date": "2025-12-16 19:55:00",
    "crawled_at": "2025-12-17 22:53:45"
}