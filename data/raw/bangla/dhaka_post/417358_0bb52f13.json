{
    "url": "https://www.dhakapost.com/country/417358",
    "language": "bangla",
    "source": "dhaka_post",
    "title": "মনোনয়নপত্র সংগ্রহ করলেন বুলবুল, চাইলেন প্রার্থীদের নিরাপত্তা",
    "body": "আসন্ন ত্রয়োদশ জাতীয় সংসদ নির্বাচনে চাঁপাইনবাবগঞ্জ-৩ আসনের জামায়াত মনোনীত প্রার্থী নূরুল ইসলাম বুলবুল মনোনয়নপত্র সংগ্রহ করেছেন। বুধবার (১৭ ডিসেম্বর) দুপুর ১২টার দিকে চাঁপাইনবাবগঞ্জ জেলা রিটার্নিং কর্মকর্তা ও জেলা প্রশাসক মো. শাহাদাত হোসেন মাসুদের কাছ থেকে তিনি মনোনয়নপত্র সংগ্রহ করেন। নূরুল ইসলাম বুলবুল ইসলামী ছাত্রশিবিরের সাবেক কেন্দ্রীয় সভাপতি। বর্তমানে তিনি জামায়াতে ইসলামীর কেন্দ্রীয় নির্বাহী পরিষদ সদস্য ও জামায়াতের ঢাকা মহানগরী দক্ষিণের আমির হিসেবে হিসেবে দায়িত্ব পালন করছেন। নূরুল ইসলাম বুলবুল বলেন, নির্বাচন কমিশনের আইন মেনেই আমি মনোনয়নপত্র উত্তোলন করেছি। নির্ধারিত সময়ের মধ্যেই নমিনেশন ফর্ম যথাযথ কর্তৃপক্ষের কাছে জমা দেব ইনশাআল্লাহ। আপনাদের মাধ্যমে চাঁপাইনবাবগঞ্জবাসীর কাছে দোয়া চাই এবং সার্বিক সহোযোগিতা ও সমর্থন চাই। সাংবাদিকদের এক প্রশ্নের উত্তরে তিনি বলেন, সুষ্ঠু ও গ্রহণযোগ্য নির্বাচনের জন্য অবশ্যই লেভেল প্লেয়িং ফিল্ড নিশ্চিত করা দরকার। একই সাথে প্রার্থী ও তাদের কর্মীদের নিরাপত্তা ব্যবস্থা নেওয়ার জন্য সরকারের কঠোর সিদ্ধান্ত গ্রহণ ও বাস্তবায়ন করা জরুরি। এ সময় উপস্থিত ছিলেন জামায়াতে ইসলামীর কেন্দ্রীয় কর্মপরিষদ সদস্য ও চাঁপাইনবাবগঞ্জ পৌরসভার সাবেক মেয়র অধ্যক্ষ নজরুল ইসলাম, কেন্দ্রীয় মজলিশে শুরার সদস্য ও চাঁপাইনবাবগঞ্জ-৩ আসনের সাবেক এমপি লতিফুর রহমান, জেলা আমির মাওলানা আবু জার গিফারি, সেক্রেটারি অধ্যাপক আবু বকর, সদর উপজেলা আমির হাফেজ আব্দুল আলীম, পৌর আমির হাফেজ গোলাম রাব্বানী, সহকারী সেক্রেটারি ও সাবেক কাউন্সিলর তহুরুল ইসলাম সোহেল প্রমুখ।",
    "date": "2025-12-17 20:41:00",
    "crawled_at": "2025-12-17 23:53:30"
}