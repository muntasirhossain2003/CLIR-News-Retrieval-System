{
    "url": "https://www.dhakapost.com/sports/417383",
    "language": "bangla",
    "source": "dhaka_post",
    "title": "ঐতিহ্যবাহী লাঠিবাড়ি খেলা দেখতে রাজবাড়ীতে মানুষের ভিড়",
    "body": "মহান বিজয় দিবস উপলক্ষ্যে রাজবাড়ীতে অনুষ্ঠিত হয়েছে ঐতিহ্যবাহী গ্রাম বাংলার ঐতিহ্যবাহী লাঠি খেলা। এই খেলাকে কেন্দ্র করে সেখানে উৎসবমুখর পরিবেশ সৃষ্টি হয়। খেলোয়াড়রা লাঠির আঘাত থেকে বাঁচতে ঢাল দিয়ে প্রতিহত করছেন প্রতিপক্ষের আক্রমণ। বুধবার (১৭ ডিসেম্বর) বিকেলে বীর মুক্তিযোদ্ধা শহীদ খুশি রেলওয়ে মাঠে জেলা প্রশাসনের আয়োজনে গ্রাম বাংলার ঐতিহ্যবাহী এই লাঠি খেলা অনুষ্ঠিত হয়। খেলা দেখতে হাজির হয় শিশু থেকে বৃদ্ধ বয়সের হাজারও দর্শক। সবার দাবি– ঐতিহ্যবাহী এই খেলা আয়োজন যেন অব্যাহত থাকে। যেন নতুন প্রজন্ম লাঠিবাড়ি খেলার ঐতিহ্য ধরে রাখতে পারে। এটি অব্যাহত রাখার আশ্বাস দিয়েছেন আয়োজকরাও। সরেজমিনে দেখা যায়, গ্রাম বাংলার প্রাচীন এই খেলা দেখার জন্য বিকেলে শহীদ খুশি রেলওয়ে মাঠে ভিড় করেন মানুষরা। খেলোয়াড়রা ঢাক-ঢোল আর সানাইয়ের তালে লাঠি হাতে নাচ ও কসরত দেখিয়ে উপস্থিত দর্শকদের মন্ত্রমুগ্ধ করে। পরে লাঠিয়ালরা বলেন, বাপ-দাদাকে দেখেছি এই খেলা খেলতে, তাই এই খেলা শিখেছি। লাঠিবাড়ি খেলায় অনেক আনন্দ পাই। উল্লেখ্য, লাঠিবাড়ি খেলায় নিউকলোনি, মিজানপুর ও গোয়ালন্দের তিনটি দল অংশগ্রহণ করে। দর্শকদের দাবি– লাঠিবাড়ি খেলা গ্রাম বাংলার একটি ঐতিহ্যবাহী খেলা। যা বর্তমানে বিলুপ্ত প্রায়। দীর্ঘদিন পর লাঠিবাড়ি খেলা দেখলাম। আমরা চাই বর্তমান প্রজন্মের কাছে এই খেলাটি পরিচিত করতে ও ঐতিহ্য ধরে রাখতে খেলাটি টিকিয়ে রাখা হোক। নিয়মিত এই আয়োজন করার কথা জানিয়েছেন জেলা প্রশাসক সুলতানা আক্তার, বিজয়ের যে আনন্দ সেখানে সবাইকে একত্রিত করার জন্য তাদের প্রতি আমাদের এই হারিয়ে যাওয়া ঐতিহ্যকে পুনর্জীবিত করার জন্য আমরা জেলা প্রশাসন থেকে এই লাঠি খেলার আয়োজন করেছি। আগামীতেও গ্রাম বাংলার ঐতিহ্যকে ধরে রাখতে আমাদের এই ধারা অব্যাহত থাকবে।",
    "date": "2025-12-17 22:17:00",
    "crawled_at": "2025-12-17 23:06:15"
}