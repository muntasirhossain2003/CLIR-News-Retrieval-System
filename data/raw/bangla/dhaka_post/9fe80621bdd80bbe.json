{
    "url": "https://www.dhakapost.com/national/415704?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "‘জিও জিও’ স্লোগানে উত্তাল অর্থ মন্ত্রণালয়, উপদেষ্টা অবরুদ্ধ",
    "body": "সচিবালয়ে কর্মরত চাকরিজীবীদের ২০ শতাংশ সচিবালয় ভাতা বাস্তবায়নের দাবিতে বুধবার (১০ ডিসেম্বর) বিকাল থেকে উত্তাল হয়ে ওঠে অর্থ মন্ত্রণালয়। মন্ত্রণালয়ের কর্মকর্তা-কর্মচারীরা একযোগে ‘জিও জিও’ (গর্ভমেন্ট অর্ডার/ তাদের দাবির পক্ষে আদেশ জারি) স্লোগানে অর্থ মন্ত্রণালয় উত্তাল করে রেখেছেন৷ সন্ধ্যা সাড়ে পাঁচটার পর থেকে সচিবালয়ের অর্থ মন্ত্রণালয়ের তিন নম্বর ফ্লোরে শতাধিক কর্মকর্তা-কর্মচারী জড়ো হয়ে জিও জারির দাবিতে অবস্থান নেন। এই ফ্লোরেই অবস্থান করছেন অর্থ উপদেষ্টা সালেহ উদ্দিন আহমেদ। আন্দোলনরতরা তাকে এখনো অবরুদ্ধ করে রেখেছেন বলে জানা গেছে। সরেজমিন দেখা যায়, কর্মচারীরা শুধু স্লোগানই দেননি, মন্ত্রণালয়ের ভবন থেকে বের হওয়ার সব গেটেও তাদের সদস্যদের মোতায়েন করে রেখেছেন। তাদের কর্মীদের নির্দেশনা দেওয়া হয়েছে, জিও ছাড়া কোনো অবস্থাতেই উপদেষ্টা বা সচিব যেন ভবন ত্যাগ করতে না পারেন। কেউই জিও ছাড়া বাড়ি ফিরবেন না। এসময় আন্দোলনকারীরা স্লোগান দেন, জিও জিও জিও চাই, জিও ছাড়া উপায় নাই, জিও নিয়ে তালবাহানা আর হবে না, আর হবে না।",
    "date": "2025-12-10 17:51:00",
    "crawled_at": "2025-12-17 23:47:39"
}