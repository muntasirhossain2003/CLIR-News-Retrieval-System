{
    "url": "https://www.dhakapost.com/campus/417158",
    "language": "bangla",
    "source": "dhaka_post",
    "title": "খাবারের কুপন না দেওয়ায় জাবিতে হল প্রভোস্টসহ শিক্ষক অবরুদ্ধ",
    "body": "জাহাঙ্গীরনগর বিশ্ববিদ্যালয়ের (জাবি) আ ফ ম কামালউদ্দিন হলে নন-এলোটেড শিক্ষার্থীদের মহান বিজয় দিবস উপলক্ষে আয়োজিত বিশেষ খাবারের (ফিস্ট) কুপন না দেওয়াকে কেন্দ্র করে হলের প্রভোস্টসহ কয়েকজন শিক্ষককে অবরুদ্ধ করেছেন হলের শিক্ষার্থীরা। এ ছাড়া হল সংসদের ভিপি রায়হান কবিরকে লক্ষ্য করে পানির বোতল ছুড়ে মারার ঘটনাও ঘটেছে। মঙ্গলবার (১৬ ডিসেম্বর) রাত ১০টার দিকে কামালউদ্দিন হলের ডায়নিং রুমে এ ঘটনার সূত্রপাত হয়। সংশ্লিষ্টদের প্রায় তিন ঘণ্টা অবরুদ্ধ করে রাখার পর রাত একটার দিকে বিশ্ববিদ্যালয়ের উপাচার্য অধ্যাপক মোহাম্মদ কামরুল আহসান হলে এলে শিক্ষার্থীরা তার সঙ্গে মিটিংয়ে বসেন। প্রত্যক্ষদর্শী ও হলের কয়েকজন শিক্ষার্থীর সঙ্গে কথা বলে জানা গেছে, মহান বিজয় দিবস উপলক্ষে আয়োজিত বিশেষ খাবারের (ফিস্ট) কুপন হলের নন-এলোটেড ও পড়াশোনা শেষ করা শিক্ষার্থীদের দেওয়া হয়নি। এরপর রাতে হলে ফিস্টের খাবার পরিবেশন শুরু হলে নন-এলোটেড শিক্ষার্থীরা আলাদাভাবে খাবার রান্নার আয়োজন করেন। একপর্যায়ে হলের কয়েকজন নন-এলোটেড শিক্ষার্থীর সঙ্গে প্রভোস্ট অধ্যাপক একেএম রাশিদুল আলমের কথা কাটাকাটি হয়। অভিযোগ রয়েছে, এ সময় তিনি শিক্ষার্থীদের আউটসাইডার আখ্যা দেন। পরে ডায়নিং রুমে উত্তেজনাকর পরিস্থিতি তৈরি হলে হল প্রশাসন ও শিক্ষার্থীরা আলোচনায় বসেন। তবে হলের ভিপি রায়হান কবির প্রশাসনের সুরে কথা বলছেন- এমন অভিযোগ তুলে শিক্ষার্থীরা তার ওপর ক্ষিপ্ত হন। একপর্যায়ে এক শিক্ষার্থী হল সংসদের ভিপির দিকে পানির বোতল ছুড়ে মারেন এবং প্রভোস্টের পদত্যাগের দাবি জানান। প্রত্যক্ষদর্শীরা জানান, এরপর শিক্ষার্থীরা ডায়নিং রুমের দরজা বন্ধ করে দেন। কিছুক্ষণ পর জাকসুর সমাজসেবা সম্পাদক আহসান লাবিব হলে প্রবেশ করলে শিক্ষার্থীরা তার দিকে তেড়ে যান এবং তাকে বের করে দেন। পরে হলের মূল ফটকেও তালা ঝুলিয়ে দেওয়া হয়। এ সময় কাউকে হলে প্রবেশ বা বের হতে দেওয়া হয়নি।",
    "date": "2025-12-17 02:53:00",
    "crawled_at": "2025-12-17 23:56:11"
}