{
    "url": "https://www.dhakapost.com/country/415808",
    "language": "bangla",
    "source": "dhaka_post",
    "title": "ভারতের ভাগীরথী নদী থেকে বাংলাদেশী যুবকের মরদেহ উদ্ধারের দাবি পরিবারের",
    "body": "চাঁপাইনবাবগঞ্জে সীমান্তের ওপারে ভারতীয় অংশে ভাগীরথী নদী থেকে তসিকুল ইসলাম নামের এক বাংলাদেশির মরদেহ উদ্ধার করা হয়েছে বলে খবর পাওয়া গেছে। বুধবার (১০ ডিসেম্বর) ভারতীয় জংগীপুর থানা পুলিশ তার মরদেহ উদ্ধার করেছে বলে সন্ধ্যার দিকে বিজিবিকে জানিয়েছে তসিকুলের পরিবার। রাত সাড়ে ১০ টার দিকে চাঁপাইনবাবগঞ্জের ৫৩ বিজিবি ব্যাটালিয়নের অধিনায়ক লেফটেন্যান্ট কর্নেল কাজী মুস্তাফিজুর রহমান এ তথ্য নিশ্চিত করেছেন । নিহত তসিকুল ইসলাম চাঁপাইনবাবগঞ্জ সদর উপজেলার চরবাগডাঙ্গা ইউনিয়নের বাখের আলী গ্রামের এব্রাহিম আলীর ছেলে। জানা যায়, তিন থেকে চার দিন আগে কয়েকজন সহযোগীর সঙ্গে চোরাচালানের উদ্দেশ্যে ভারতে যান তসিকুল ইসলাম। এরপর থেকে তিনি নিখোঁজ ছিলেন। বুধবার সীমান্ত সংলগ্ন ভাগীরথী নদী থেকে তার মরদেহ উদ্ধার করে ভারতের পুলিশ। তবে তিনি কীভাবে মারা গেছেন সে বিষয়ে এখনও নিশ্চিত হওয়া যায়নি। লেফটেন্যান্ট কর্নেল কাজী মুস্তাফিজুর রহমান বলেন, বুধবার সন্ধ্যায় তসিকুলের বাবা ইব্রাহিম আলী বিজিবির বাখের আলী ক্যাম্পে এসে বিষয়টি অবহিত করেন। তিনি দাবি করেছেন, নদীতে ভাসমান অবস্থায় তসিকুলের মরদেহ উদ্ধার করা হয়। ঘটনাস্থল সীমান্ত থেকে প্রায় ৮ কিলোমিটার ভারতের অভ্যন্তরে। বিজিবি অধিনায়ক আরও বলেন, তসিকুলের ছবি পাঠানো হয়েছে বিএসএফের কাছে। এছাড়া আগামীকাল (বৃহস্পতিবার) কোম্পানি কমান্ডার পর্যায়ে পতাকা বৈঠক অনুষ্ঠিত হবে। পতাকা বৈঠকের মাধ্যমে বিস্তারিত জানা যাবে।",
    "date": "2025-12-11 04:02:00",
    "crawled_at": "2025-12-17 23:54:50"
}