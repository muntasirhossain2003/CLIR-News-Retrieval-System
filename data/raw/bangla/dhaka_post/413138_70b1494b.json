{
    "url": "https://www.dhakapost.com/sports/413138",
    "language": "bangla",
    "source": "dhaka_post",
    "title": "বিশ্বকাপের অভিষেকে লড়াই করে হারল বাংলাদেশ, আমিরুলের হ্যাটট্রিক",
    "body": "হকির বৈশ্বিক মঞ্চে আজ (শনিবার) বাংলাদেশের অভিষেক হয়েছে। ভারতের চেন্নাইয়ে অনূর্ধ্ব-২১ বিশ্বকাপে নিজেদের প্রথম ম্যাচে অস্ট্রেলিয়ার বিপক্ষে ৫-৩ গোলে হেরেছে বাংলাদেশ। যদিও বাংলাদেশের পক্ষে হ্যাটট্রিক করেছেন আমিরুল ইসলাম। অস্ট্রেলিয়া বিশ্ব হকির অন্যতম পরাশক্তি। সেই দলের বিপক্ষে বাংলাদেশ ভালোই লড়াই করেছে। প্রথম কোয়ার্টারে তারা ১ গোলে পিছিয়ে থেকে সমতা এনেছিল। এর আগে প্রথম মিনিটেই অস্ট্রেলিয়াকে লিড এনে দেন উইল অলিভার। ১৪ মিনিটে পেনাল্টি কর্নার থেকে আমিরুল গোল করে সমতা আনেন। দ্বিতীয় কোয়ার্টারে বাংলাদেশ তিন গোল হজম করে। পক্ষান্তরে কোনো গোল দিতে পারেনি। ১-৪ গোলে পিছিয়ে থেকে ড্রেসিংরুমে ফেরে দুই দল। তৃতীয় কোয়ার্টার থেকে বাংলাদেশ আবার লড়াইয়ে ফেরে। ৪২ মিনিটে আমিরুল আরেকটি গোল করলে স্কোরলাইন দাঁড়ায় ৪-২। অস্ট্রেলিয়া কিছুটা চাপের মুখে পড়ে। চতুর্থ কোয়ার্টারের তিন মিনিটে অস্ট্রেলিয়া আরেকটি গোল করলে বাংলাদেশ ২-৫ গোলে পিছিয়ে পড়ার পাশাপাশি হারের দিকে ধাবিত হয়। ৫৮ মিনিটে আমিরুল আরেকটি গোল করলে নিজের হ্যাটট্রিক ও বাংলাদেশের পরাজয়ের ব্যবধান কমিয়ে ৩-৫ করেন। বাংলাদেশের পরবর্তী ম্যাচ আগামীকাল (রোববার) সন্ধ্যায় দক্ষিণ কোরিয়ার বিপক্ষে। বিশ্বকাপ উপলক্ষ্যে অভিজ্ঞ ডাচ কোচ আইকম্যানকে এনেছে হকি ফেডারেশন। মালয়েশিয়ায় প্রস্তুতি ম্যাচ খেলিয়েছে। চার মাসের প্রস্তুতি নিয়েছে বাংলাদেশ। এই সীমিত-সুযোগ সুবিধার মধ্যে অস্ট্রেলিয়ার মতো দলের বিপক্ষে লড়াই করা বড় প্রাপ্তিই বাংলাদেশের জন্য। দেশের হকি খেলোয়াড়রা ফুটবলার-ক্রিকেটারদের মতো আর্থিক সম্মানী সেভাবে পান না। এরপরও নানা প্রতিবন্ধকতার মধ্যে খেলে যাচ্ছেন।",
    "date": "2025-11-29 19:08:00",
    "crawled_at": "2025-12-17 22:53:16"
}