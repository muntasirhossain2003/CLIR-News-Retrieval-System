{
    "url": "https://www.dhakapost.com/country/218081",
    "language": "bangla",
    "source": "dhaka_post",
    "title": "তত্ত্বাবধায়ক সরকারের মৃত্যুর পর চল্লিশাও হয়ে গেছে : খাদ্যমন্ত্রী",
    "body": "খাদ্যমন্ত্রী সাধন চন্দ্র মজুমদার বলেছেন, এ দেশে তত্ত্বাবধায়ক সরকার আর কখনো আসবে না। তত্ত্বাবধায়ক সরকারের মৃত্যু হয়েছে, চল্লিশাও হয়ে গেছে। সংবিধান অনুযায়ী প্রধানমন্ত্রী শেখ হাসিনা ক্ষমতায় থাকা অবস্থায় নির্বাচন হবে। শুক্রবার (২৫ আগস্ট) বিকেলে নওগাঁর পোরশা উপজেলার তেঁতুলিয়া ইউনিয়ন পরিষদ চত্বরে জাতীয় শোক দিবস উপলক্ষ্যে আয়োজিত শোকসভায় প্রধান অতিথির বক্তব্যে তিনি এসব কথা বলেন। তিনি আরও বলেন, শেখ হাসিনার নেতৃত্বে বাংলাদেশ এখন ডিজিটাল বাংলাদেশ হয়েছে। আর ডিজিটাল বাংলাদেশ হয়েছে বলেই তারেক জিয়া বিদেশ থেকে ফটর-ফটর করে। দেশের যত উন্নয়ন সব আওয়ামী লীগ সরকার করেছে। বিএনপি তাদের আমলে দেশের উন্নয়ন না করে নিজেদের উন্নয়ন করেছে। তাই আগামী নির্বাচনে বিএনপির ভোট চাওয়ার মুখ নেই। খাদ্যমন্ত্রী বলেন, ফখরুল বলেছিলেন ডিসেম্বরের পর দেশ শেখ হাসিনার কথায় চলবে না, দেশ চলবে খালেদা জিয়ার কথায়। অথচ ডিসেম্বর গেল, জানুয়ারি গেল, আগস্টও শেষ হচ্ছে। এখনো শেখ হাসিনার কথায় দেশ চলছে। আর খালেদা জিয়া জেলখানার ভেতরেই থাকলো। তিনি আরও বলেন, নৌকা উন্নয়নের মার্কা। নৌকার সরকার ক্ষমতায় ছিল বলেই দেশের উন্নয়ন হয়েছে। শেখ হাসিনা থাকলে সবখানে উন্নয়ন হয়। শেখ হাসিনার উপকারভোগী সব দলের, সব ধর্মের মানুষ। বিরোধিতা যারা করেন তারা আরও বেশি সুবিধা পেয়েছেন এ সরকারের আমলে। এই উন্নয়নের কথা ভুলে গেলে চলবে না। উন্নয়নের ধারাবাহিকতা অব্যাহত রাখতে আগামী নির্বাচনে নৌকাকে আবারও বিজয়ী করার আহ্বান জানান মন্ত্রী। তেঁতুলিয়া ইউনিয়ন আওয়ামী লীগের সভাপতি শাহ্ শহিদুল্লাহ’র সভাপতিত্বে শোক সভায় অন্যদের মধ্যে পোরশা উপজেলা আওয়ামী লীগের সভাপতি আনোয়ারুল ইসলাম ও সাধারণ সম্পাদক মোফাজ্জল হোসেন, উপজেলা পরিষদের চেয়ারম্যান শাহ মঞ্জুর মোর্শেদ চৌধুরী প্রমুখ বক্তব্য দেন। পরে ১৯৭৫ সালের ১৫ আগস্ট নিহতদের স্মরণে দোয়া করা হয়।",
    "date": "2023-08-25 20:17:00",
    "crawled_at": "2025-12-17 23:38:10"
}