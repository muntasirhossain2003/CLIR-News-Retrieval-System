{
    "url": "https://www.dhakapost.com/international/400235",
    "language": "bangla",
    "source": "dhaka_post",
    "title": "পঞ্চমবারের মতো ব্যর্থ বাজেট বিল, যুক্তরাষ্ট্রে শাটডাউন চলছে",
    "body": "টানা পঞ্চমবারের মতো যুক্তরাষ্ট্রের সিনেটে বাজেট বিল ব্যর্থ হয়েছে। এতে করে দেশটির সরকারের অচলাবস্থা বা শাটডাউন অব্যাহত রয়েছে। বাজেট বিল পাস হতে সিনেটের ৬০ ভোট প্রয়োজন। কিন্তু সর্বশেষ চেষ্টাতেও এই সংখ্যা অর্জন করতে পারেনি প্রেসিডেন্ট ডোনাল্ড ট্রাম্পের সরকার। এই ভোটাভুটির আগে ট্রাম্প হুঁশিয়ারি দিয়েছেন, যদি এটি ব্যর্থ হয় তাহলে আরও গণছাঁটাইয়ের ঘটনা ঘটবে। পাঁচদিন আগে শাটডাউন শুরু হওয়ার পর কয়েক হাজার সরকারি চাকরিজীবীকে বাধ্যতামূলক অবৈতনিক ছুটি অথবা বেতন ছাড়া কাজ করতে বলা হয়েছে। ট্রাম্পের রিপাবলিকান সরকারের সঙ্গে সাবেক প্রেসিডেন্ট জো বাইডেনের ডেমোক্র্যাটিক দলের দ্বন্দ্বের কারণেই মূলত বাজেট পাস হচ্ছে না। ডেমোক্র্যাটরা তাদের স্বাস্থ্যনীতির জন্য অর্থ বরাদ্ধ চাইছে। কিন্তু ট্রাম্প ও রিপাবলিকানরা এতে ভেটো দিচ্ছে। এ কারণে ডেমোক্র্যাট সিনেটররা সরকার চালানোর জন্য বাজেটকেও অনুমোদন দিচ্ছে না। তবে ট্রাম্প ডেমোক্র্যাটদের সঙ্গে আপসের ইঙ্গিত দিয়েছেন। গত পরশু সামাজিকমাধ্যম ট্রুথে তিনি লেখেন, “আমি ডেমোক্র্যাটদের ব্যর্থ স্বাস্থ্যনীতি বা অন্য যে কোনো কিছু নিয়ে কাজ করতে প্রস্তুত। কিন্তু প্রথমে আমাদের সরকারকে সচল করতে হবে। আমাদের সরকারকে আজ রাতেই তাদের সচল করতে হবে। নতুন যে বাজেট বিল প্রস্তুত করা হয়েছে সেটিতে ডেমোক্র্যাটদের স্বাস্থ্যনীতির অনেক কিছু বাদ দেওয়া হয়েছে। ডেমোক্র্যাটরা বলছে, এ বিল স্বল্পআয়ের আমেরিকানদের ওপর বিরূপ প্রভাব ফেলবে। তারা দাবি করছে, ট্রাম্প প্রশাসন স্বাস্থ্যখাতে যেসব অর্থ বরাদ্দ বাদ দিয়েছে সেগুলো পুনরায় বরাদ্দ দিতে হবে। এছাড়া স্বল্প আয়ের আমেরিকানদের জন্য হেলথ ইন্সুরেন্সের ভর্তুকি যেন শেষ না হয় সেটিও নিশ্চিতের দাবি জানিয়েছে তারা।",
    "date": "2025-10-07 18:13:00",
    "crawled_at": "2025-12-17 23:46:35"
}