{
    "url": "https://www.dhakapost.com/sports/409942",
    "language": "bangla",
    "source": "dhaka_post",
    "title": "২৬ গোল হজম করে বাংলাদেশের পাকিস্তান সিরিজ শেষ",
    "body": "বাংলাদেশের বিপক্ষে বিশ্বকাপ বাছাইয়ের প্লে অফের সিরিজে দাপট দেখাল পাকিস্তান। একম্যাচ হাতে রেখে তারা বিশ্বকাপ বাছাইয়ের খেলা নিশ্চিত করেছিল। আজ তৃতীয় ম্যাচ ছিল শুধুই নিয়মরক্ষার। এমন ম্যাচেও পাকিস্তান ১০-৩ গোলের বড় জয় পেয়েছে। ফলে বাংলাদেশ তিন ম্যাচে ২৬ গোল হজম করেছে, পাকিস্তানের জালে বল রাখতে পেরেছে পাঁচবার। হকির সব সূচকে পাকিস্তান বাংলাদেশের চেয়ে এগিয়ে। এরপরও তিন ম্যাচের কোনোটিতেই প্রতিদ্বন্দ্বিতা করতে না পারা খানিকটা ব্যর্থতাই বাংলাদেশের জন্য। না আক্রমণ কিংবা রক্ষণ, কোনো অংশেই লড়তে পারেনি স্বাগতিকরা। পুস্কর খিসা মিমো, রাসেল মাহমুদ জিমির মতো অভিজ্ঞ খেলোয়াড়দের বাদ দিয়ে তারুণ্যের জয়গান গাইলেও সেই অর্থে মাঠের লড়াই ছিল না। ৬, ১৩, ২৪, ৪৪ ও ৫৯ মিনিটে কানেক্টগুলো মিস করেন যথাক্রমে রাকিবুল, আব্দুল্লাহ, সবুজ, ওবায়দুল জয়। ১৫ মিনিটে পোস্ট ফাঁকা পেয়েও গোল করতে ব্যর্থ সোহানুর রহমান সবুজ। এমনিতেই যোজন যোজন পিছিয়ে স্বাগতিকরা। তার ওপর এমন মিসগুলো আরো ব্যাকফুটে ঠেলে দিয়েছে রেজাউল করিম বাবু বাহিনীকে। আজ পাকিস্তান ১৫টি পেনাল্টি কর্নার থেকে ৯টি গোল করে। এরমাঝে সুফিয়ান একাই করেন ৬টি গোল, আব্দুর রহমান দুটি এবং নাদিম আহমেদ একটি গোল করেন। একমাত্র ফিল্ড গোলটি করেন রানা ওয়ালিদ। বাংলাদেশের তিন গোলের মাঝে দুটিই ছিল ফিল্ড গোল এবং একটি পেনাল্টি কর্নার থেকে। সিরিজে আটটি পেনাল্টি কর্নার থেকে মাত্র একটি করে গোল করতে সক্ষম হন পেনাল্টি কর্নার স্পেশালিস্ট বাংলাদেশের আশরাফুল ইসলাম। সিনিয়র জাতীয় দলে অ-২১ দলের সাত জন খেলোয়াড় রয়েছেন। যারা আগামী পরশু দিন ভারতে অনুষ্ঠিতব্য অ-২১ বিশ্বকাপ হকি টুর্নামেন্ট খেলতে রওনা হবেন। হকিতে যে কোনো পর্যায়ের বিশ্বকাপে এটাই বাংলাদেশের প্রথম অংশগ্রহণ।",
    "date": "2025-11-16 18:35:00",
    "crawled_at": "2025-12-17 22:52:46"
}