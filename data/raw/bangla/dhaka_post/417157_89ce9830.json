{
    "url": "https://www.dhakapost.com/national/417157",
    "language": "bangla",
    "source": "dhaka_post",
    "title": "বিমান বাংলাদেশের ডেপুটি চিফ ইঞ্জিনিয়ার আইয়ুব আলীর ইন্তেকাল",
    "body": "বিমান বাংলাদেশ এয়ারলাইন্সের ডেপুটি চিফ ইঞ্জিনিয়ার (কম্পোনেন্ট মেইনটেন্যান্স) আইয়ুব আলী মারা গেছেন (ইন্নালিল্লাহি ওয়া ইন্না ইলাইহি রাজীউন)। মঙ্গলবার (১৬ ডিসেম্বর) রাত আনুমানিক ১১টার দিকে তিনি শেষ নিশ্বাস ত্যাগ করেন। বিমান বাংলাদেশ এয়ারলাইন্সের ইঞ্জিনিয়ারিং শাখা তার মৃত্যুর বিষয়টি নিশ্চিত করেছে। পারিবারিক সূত্রে জানা গেছে, গত শনিবার আইয়ুব আলী ব্রেইন স্ট্রোকে আক্রান্ত হন। এরপর তাকে রাজধানীর ন্যাশনাল ইনস্টিটিউট অব নিউরোসায়েন্স হাসপাতালে ভর্তি করা হয়। সেখানে চিকিৎসাধীন অবস্থায় তার মৃত্যু হয়। আইয়ুব আলী ছিলেন বিমান বাহিনীর সাবেক কর্মকর্তা। বিমান বাহিনী থেকে অবসর গ্রহণের পর তিনি বিমান বাংলাদেশ এয়ারলাইন্সে যোগদান করেন। তিনি ডেপুটি চিফ ইঞ্জিনিয়ার (কম্পোনেন্ট মেইনটেন্যান্স) হিসেবে দায়িত্ব পালন করে আসছিলেন। দুই বছর পর তার বিমান বাংলাদেশ এয়ারলাইন্স থেকে অবসরে যাওয়ার কথা ছিল। মরহুম আইয়ুব আলীর গ্রামের বাড়ি নোয়াখালীর সন্দ্বীপ উপজেলায়। তিনি ঢাকার মিরপুর এলাকায় বসবাস করতেন। তার মৃত্যুতে বিমান বাংলাদেশ এয়ারলাইন্স পরিবারসহ সহকর্মী, শুভানুধ্যায়ী এবং বিমান খাতের সংশ্লিষ্টদের মধ্যে গভীর শোকের ছায়া নেমে এসেছে। মৃত্যুকালে তিনি স্ত্রী, সন্তানসহ অসংখ্য আত্মীয়স্বজন ও শুভাকাঙ্ক্ষী রেখে গেছেন।",
    "date": "2025-12-17 02:13:00",
    "crawled_at": "2025-12-17 23:19:42"
}