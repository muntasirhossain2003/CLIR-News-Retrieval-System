{
    "url": "https://www.dhakapost.com/campus/417038",
    "language": "bangla",
    "source": "dhaka_post",
    "title": "মহান বিজয় দিবস উপলক্ষ্যে ঢাকা কলেজ ছাত্রশিবিরের সাইকেল র‍্যালি",
    "body": "মহান বিজয় দিবসে উপলক্ষ্যে সাইকেল র‍্যালি কর্মসূচি পালন করেছে বাংলাদেশ ইসলামী ছাত্রশিবির, ঢাকা কলেজ শাখা। এতে কলেজের ৩ শতাধিক শিক্ষার্থী অংশ নেন। মঙ্গলবার (১৬ ডিসেম্বর) সকালে ঢাকা কলেজ শহীদ মিনারের সামনে থেকে র‍্যালিটি শুরু হয়। পরে সাইন্সল্যাব হয়ে জাতীয় সংসদ ভবন এলাকা প্রদক্ষিণ করে পুনরায় ঢাকা কলেজ ক্যাম্পাসে এসে সংক্ষিপ্ত সমাবেশের মধ্য দিয়ে র‍্যালিটি শেষ হয়। সাইকেল র‍্যালিতে প্রধান অতিথি হিসেবে উপস্থিত ছিলেন বাংলাদেশ ইসলামী ছাত্রশিবিরের কেন্দ্রীয় সেক্রেটারি জেনারেল নুরুল ইসলাম সাদ্দাম। তিনি বলেন, অনেক ত্যাগ ও রক্তের বিনিময়ে অর্জিত স্বাধীন বাংলাদেশ আজ নতুন এক বাস্তবতার মুখোমুখি। প্রতিবছরের মতো এবারও ইসলামী ছাত্রশিবির মহান বিজয় দিবস উপলক্ষ্যে মাসব্যাপী কর্মসূচি পালন করছে। তরুণ সমাজকে স্বাস্থ্য সচেতন ও আত্মনির্ভরশীল করে গড়ে তোলার লক্ষ্যে সারা দেশে একযোগে ম্যারাথন দৌড়, সাইকেল র‍্যালি, স্বাস্থ্যসেবা ক্যাম্পেইন ও আলোচনা সভার মতো ছাত্রবান্ধব কর্মসূচি গ্রহণ করা হয়েছে। এসব কর্মসূচির মাধ্যমে একটি ঐক্যবদ্ধ নতুন বাংলাদেশ বিনির্মাণের স্বপ্ন তরুণ প্রজন্মের সামনে তুলে ধরা হচ্ছে। শিবির সেক্রেটারি বলেন, একটি নির্দিষ্ট গোষ্ঠী অতীতের কিছু রাজনৈতিক ন্যারেটিভ ফিরিয়ে এনে জাতির মধ্যে বিভেদ সৃষ্টির চেষ্টা করছে। যা তরুণ সমাজ ইতোমধ্যে প্রত্যাখ্যান করেছে। স্বাধীনতা পরবর্তী সময়ে বাংলাদেশে বাক স্বাধীনতা হরণ করে বাকশাল প্রতিষ্ঠার ফলে দুর্ভিক্ষ ও রাজনৈতিক অস্থিরতা দেখা দিয়েছিল। তিনি আরও বলেন, বিগত বছরগুলোতে ইসলামী ছাত্রশিবিরের নেতা-কর্মীরা সবচেয়ে বেশি জুলুম-নির্যাতনের শিকার হয়েছে। দুর্নীতিমুক্ত ও দেশপ্রেমিক নেতৃত্বের মাধ্যমে একটি নতুন বাংলাদেশ বিনির্মাণ এবং স্বাধীনতার ঘোষণাপত্রে ঘোষিত সাম্য, মানবিক মর্যাদা ও সামাজিক সুবিধা প্রতিষ্ঠার সংগ্রাম অব্যাহত থাকবে। এ সময় বিশেষ অতিথি হিসেবে উপস্থিত ছিলেন সংগঠনটির কেন্দ্রীয় দপ্তর সম্পাদক সিবগাতুল্লাহ সিবগা এবং কেন্দ্রীয় ছাত্র অধিকার সম্পাদক আমিরুল ইসলাম।",
    "date": "2025-12-16 14:15:00",
    "crawled_at": "2025-12-17 23:56:05"
}