{
    "url": "https://www.dhakapost.com/international/417392",
    "language": "bangla",
    "source": "dhaka_post",
    "title": "ইউরোপের নেতাদের ‘ছোট শূকর’ বললেন পুতিন",
    "body": "ইউরোপের নেতাদের ‘ছোট শূকর’ হিসেবে অভিহিত করেছেন রাশিয়ার প্রেসিডেন্ট ভ্লাদিমির পুতিন। বুধবার (১৭ ডিসেম্বর) প্রতিরক্ষা মন্ত্রণালয়ের বার্ষিক অনুষ্ঠানে তিনি বলেছেন, শক্তি প্রয়োগ অথবা কূটনৈতিক উপায়ে, যেভাবেই হোক ইউক্রেনে রাশিয়া তার লক্ষ্য অর্জন করবে। তিনি বলেন, “যদি তারা প্রকৃত আলোচনা না চায়, তাহলে রাশিয়া তার ঐতিহাসিক ভূখণ্ড যুদ্ধক্ষেত্রে স্বাধীন করবে।” রুশ প্রেসিডেন্ট অভিযোগ করেছেন, যুক্তরাষ্ট্রের সাবেক প্রশাসন (বাইডেন প্রশাসন) ইচ্ছাকৃতভাবে এই পরিস্থিতি অস্ত্রের দ্বন্দ্বের দিকে নিয়ে গেছে। তারা ভেবেছিল রাশিয়াকে তারা অল্প সময়ের মধ্যে ধ্বংস অথবা দুর্বল করে দেবে।” রাশিয়াকে ধ্বংস করার এ পরিকল্পনায় ইউরোপের নেতারা দ্রুত যোগ দিয়েছে উল্লেখ করে পুতিন বলেন, “ইউরোপের ছোট শূকররা তাৎক্ষণিকভাবে সাবেক মার্কিন প্রশাসনের সঙ্গে যোগ দিয়েছে। আশা করেছিল, আমাদের ধ্বংস থেকে তারা লাভবান হবে।” এদিকে গত সপ্তাহে জার্মানির বার্লিনে আলোচনায় বসেন যুক্তরাষ্ট্র, ইউরোপ ও ইউক্রেনের নেতারা। এ আলোচনার পর মার্কিন কর্মকর্তারা জানিয়েছেন, যেসব বিষয় নিয়ে দ্বন্দ্ব আছে তার মধ্যে ৯০ শতাংশ সমাধান হয়ে গেছে। তবে ইউক্রেন যেসব শর্ত দিয়েছে সেগুলো নিয়ে পুতিন কোনো ছাড় দেবেন কি না এ নিয়ে সন্দেহ আছে। পুতিন বারবার বলে আসছেন, ইউক্রেন যদি শান্তিচুক্তি চায় তাহলে পুরো ডনবাস তাদের ছেড়ে দিতে হবে। এমনকি ডনবাসের যেসব ভূখণ্ড এখনো ইউক্রেনের সেনারা আছে সেগুলো থেকেও তাদের সেনাদের সরে যেতে হবে। কিন্তু ইউক্রেন তার এ দাবি প্রত্যাখ্যান করেছে। যদিও যুক্তরাষ্ট্র এতে সমর্থন দিয়েছে।",
    "date": "2025-12-17 22:53:00",
    "crawled_at": "2025-12-17 23:06:47"
}