{
    "url": "https://www.dhakapost.com/national/415926",
    "language": "bangla",
    "source": "dhaka_post",
    "title": "বাদামতলায় চাকরিজীবীদের সমাবেশ, অর্থ মন্ত্রণালয়ে কঠোর নিরাপত্তা",
    "body": "সচিবালয়ে অর্থ মন্ত্রণালয় এবং বাদামতলা এলাকা পুলিশি কঠোর নিরাপত্তায় ঘিরে রাখা হয়েছে। গতকাল (বুধবার) অর্থ উপদেষ্টাকে অবরুদ্ধ করার পর আজ বিকেল ৩টায় সচিবালয়ে কর্মরত চাকরিজীবীদের ২০ শতাংশ সচিবালয় ভাতা নিশ্চিত করে জিও (সরকারি আদেশ) জারির করার কথা রয়েছে। বৃহস্পতিবার (১১ ডিসেম্বর) সচিবালয়ে অর্থ মন্ত্রণালয় এবং বাদামতলা ঘুরে এমন চিত্র দেখা গেছে। সরেজমিনে দেখা গেছে, বিকেল ৩টা ৫মিনিট থেকে বিভিন্ন মন্ত্রণালয়ের কর্মীরা বাদামতলায় একে একে জড়ো হতে থাকেন। এ দিকে অর্থ মন্ত্রণালয়ের প্রবেশের সব গেটে পুলিশের একটি বিশেষায়িত টিম মোতায়েন করা হয়েছে। পাশাপাশি বিজিবি সদস্যদেরও মোতায়েন করে রাখা হয়েছে। সরেজমিনে আরও দেখা গেছে, বিকেল ৩টা ২০ মিনিটে পুলিশের বেশ কিছু সদস্য তাদের সমাবেশস্থল ঘিরে রাখে এবং মিছিল বা স্লোগান না দিয়ে শান্তিপূর্ণ অবস্থানের অনুরোধ জানান। এ দিকে এ ঘটনা কেন্দ্র করে আন্দোলনকারীরা বলেন, ‘আমরা সব নীতির মধ্যে থেকেই দাবি আদায়ে মাঠে নেমেছি। পুলিশ সদস্য মোতায়েন করে আমাদের হুমকি দেওয়ার চেষ্টা করে লাভ নেই।’ এর আগে সচিবালয়ে কর্মরত চাকরিজীবীদের ২০ শতাংশ সচিবালয় ভাতার দাবিতে গতকাল নজিরবিহীনভাবে অবরুদ্ধ করে রাখা হয় অর্থ উপদেষ্টা ড. সালেহউদ্দিন আহমেদকে। আজ বিকেল ৩টায় দাবি মেনে জিও (সরকারি আদেশ) জারি করা হবে মর্মে প্রতিশ্রুতিও দেওয়া হয় কর্মকর্তা-কর্মচারীদের। সেই ধারাবাহিকতায় আজ সচিবালয়ের বাদামতলায় জড়ো হয়েছেন তারা। এ দিকে এ ঘটনা কেন্দ্র করে সচিবালয়ে অর্থ মন্ত্রণালয় ও বাদামতলায় পুলিশের নিশ্ছিদ্র নিরাপত্তার চাদরে ঢেকে রাখা হয়েছে। এর আগে সচিবালয়ে সব ধরনের সভা-সমাবেশ নিষিদ্ধ করে দফায় দফায় আদেশ জারি করেছে সরকার। চলতি সপ্তাহেও তফসিল ঘোষণার পর সব ধরনের বেআইনি ও অনুমোদনহীন জনসমাবেশ, আন্দোলন পরিচালনা থেকে বিরত থাকতে সবাইকে নির্দেশ দেওয়া হয়েছে। তবে বারবার এ আদেশ অমান্য করে সচিবালয়ে প্রতিনিয়ত বিভিন্ন দাবিতে সভা-সমাবেশ চলছেই।",
    "date": "2025-12-11 16:20:00",
    "crawled_at": "2025-12-17 23:47:04"
}