{
    "url": "https://www.dhakapost.com/country/381966",
    "language": "bangla",
    "source": "dhaka_post",
    "title": "সাতক্ষীরায় বৈষম্যবিরোধী ছাত্র আন্দোলনের নেতা মুজাহিদ বহিষ্কার",
    "body": "সাংগঠনিক শৃঙ্খলা ভঙ্গ এবং নীতিমালাবিরোধী কর্মকাণ্ডে জড়িত থাকার অভিযোগে দেবহাটা উপজেলা শাখার আহ্বায়ক মুজাহিদ বিন ফিরোজকে স্থায়ীভাবে বহিষ্কার করেছে বৈষম্যবিরোধী ছাত্র আন্দোলনের সাতক্ষীরা জেলা কমিটি। মঙ্গলবার (২৩ জুলাই) জেলা আহ্বায়ক আরাফাত হোসাইন স্বাক্ষরিত এক প্রেস বিজ্ঞপ্তিতে এ সিদ্ধান্ত জানানো হয়। বিজ্ঞপ্তিতে বলা হয়, সংগঠনের আদর্শ ও শৃঙ্খলা ভঙ্গ করে দায়িত্বশীল পদে থেকেও মুজাহিদ একাধিকবার বিতর্কিত কর্মকাণ্ডে জড়িয়েছেন। বিষয়টি জেলা কমিটির নজরে আসলে তা নিয়ে পর্যালোচনা করা হয়। জেলা আহ্বায়ক আরাফাত হোসাইন বলেন, তার বিরুদ্ধে বিভিন্ন জায়গা থেকে একাধিক অভিযোগ আসছিল। আগেও সতর্ক করা হয়েছিল, কিন্তু কোনো পরিবর্তন না আসায় আমরা সংগঠনের স্বার্থে তাকে স্থায়ীভাবে বহিষ্কারের সিদ্ধান্ত নিয়েছি। বৈষম্যবিরোধী ছাত্র আন্দোলন একটি অরাজনৈতিক ও প্রগতিশীল ছাত্র সংগঠন, যা সারা দেশে সাম্য, ন্যায়বিচার ও বৈষম্যহীন সমাজ গঠনের লক্ষ্যে কাজ করে যাচ্ছে।",
    "date": "2025-07-24 01:40:00",
    "crawled_at": "2025-12-17 23:33:23"
}