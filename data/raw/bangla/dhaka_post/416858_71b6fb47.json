{
    "url": "https://www.dhakapost.com/international/416858",
    "language": "bangla",
    "source": "dhaka_post",
    "title": "ন্যাটোতে যোগ দেওয়ার ইচ্ছা বাদ দেবেন জেলেনস্কি",
    "body": "পশ্চিমারা যদি নিরাপত্তার নিশ্চয়তা দেয় তাহলে সামরিক জোট ন্যাটোতে যোগ দেওয়ার ইচ্ছা বাদ দেওয়ার ইচ্ছা প্রকাশ করেছেন ইউক্রেনের প্রেসিডেন্ট ভলোদিমির জেলেনস্কি। ২০২২ সালে রাশিয়া পূর্ণমাত্রার হামলা চালানোর আগে থেকেই যুক্তরাষ্ট্রের নেতৃত্বাধীন ন্যাটোতে যোগ দেওয়ার চেষ্টা চালাচ্ছিল ইউক্রেন। যুদ্ধ শুরুর পর এ আকাঙ্খা আরও ত্বরান্বিত হয়। তবে শেষ পর্যন্ত ইউক্রেন এ ইচ্ছা থেকে পিছু হটছে। জার্মানির বার্লিনে যুক্তরাষ্ট্রের দূত এবং ইউরোপীয় নেতাদের সঙ্গে বৈঠক করেন জেলেনস্কি। এরপরই শোনা গেলো ন্যাটোতে যোগ দিতে ইউক্রেন আর জোরারোপ করছে না। রাশিয়ার সঙ্গে শান্তিচুক্তি করতে যুক্তরাষ্ট্রের প্রেসিডেন্ট ডোনাল্ড ট্রাম্পের চাপের মুখে গত রোববার তার দূতদের সঙ্গে সরাসরি আলোচনায় বসেন ইউক্রেনীয় প্রেসিডেন্ট। এতে ট্রাম্পের দুই প্রধান দূত স্টিভ উইটকোফ এবং তার জামাতা জার্ড ক্রুসনার উপস্থিত ছিলেন। বৈঠকে জেলেনস্কি বলেন, যদি যুক্তরাষ্ট্র ও ইউরোপের দেশগুলো তাদের আইনি বাধ্যতামূলক নিরাপত্তার নিশ্চয়তা দেয় তাহলে ইউক্রেন আর ন্যাটোতে যোগ দেবে না। ন্যাটোর আকাঙ্খা বাদ দেওয়াকে শান্তি আলোচনার একটি ছাড় হিসেবে অভিহিত করেছেন তিনি। জেলেনস্কি সাংবাদিকদের এক প্রশ্নের জবাবে বলেছেন, “শুরু থেকেই ইউক্রেনের আকাঙ্খা ছিল ন্যাটোতে যোগ দেওয়ার; এগুলো হলো আসল নিরাপত্তা গ্যারান্টি। কিন্তু ইউরোপ ও যুক্তরাষ্ট্র এটিকে সমর্থন দেয়নি।”",
    "date": "2025-12-15 17:24:00",
    "crawled_at": "2025-12-17 23:07:12"
}