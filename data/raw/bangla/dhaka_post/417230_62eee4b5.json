{
    "url": "https://www.dhakapost.com/national/417230",
    "language": "bangla",
    "source": "dhaka_post",
    "title": "ফার্মগেটে ব্লকেড কর্মসূচি ঘিরে পুলিশের সতর্ক অবস্থান",
    "body": "তেজগাঁও কলেজের ছাত্রাবাসে সংঘর্ষে আহত হয়ে শিক্ষার্থী সাকিবুল হাসান রানার মৃত্যুর ঘটনায় বিক্ষোভ ও ব্লকেড কর্মসূচি ঘিরে ফার্মগেট এলাকায় সতর্ক অবস্থানে রয়েছে পুলিশ। একইসঙ্গে কলেজের সামনেও অতিরিক্ত পুলিশ মোতায়েন করা হয়েছে। বুধবার (১৭ ডিসেম্বর) দুপুর সাড়ে ১২টায় সরেজমিনে দেখা গেছে, তেজগাঁও কলেজের প্রধান ফটক ও আশপাশের এলাকায় অতিরিক্ত পুলিশ মোতায়েন রয়েছে। কলেজের সামনে, ফার্মগেটমুখী সড়ক এবং আশপাশের গলি এবং ফার্মগেট মোড়েও আইনশৃঙ্খলা রক্ষাকারী বাহিনীর সদস্যরা অবস্থান করছেন। শিক্ষার্থীরা জানান, ঘটনার পর চিহ্নিত আসামি থাকা সত্ত্বেও পুলিশ প্রথমে ৪৮ ঘণ্টা সময় চেয়েছিল। এরপর আরও ৪৮ ঘণ্টা পার হলেও মূল অভিযুক্তরা এখনো গ্রেপ্তার হয়নি। তাদের অভিযোগ, রাজনৈতিক চাপের কারণে প্রশাসন আসামিদের ধরছে না। বিষয়টি নিয়ে তেঁজগাও কলেজ শিক্ষার্থী ফারহান আহমেদ বলেন, আমরা আজ ব্লকেড কর্মসূচি ঘোষণা দিয়েছিলাম। তবে আজ ব্লকেড করবো না। শুধু বিক্ষোভ মিছিলেই আমরা প্রতিবাদ জানাবো। এটি সুস্পষ্ট হত্যাকাণ্ড হলেও কলেজ প্রশাসন ধামাচাপা দেওয়ার চেষ্টা করছে। আমরা প্রয়োজনে আন্দোলনের পরিধি আরো বাড়াবো। তবে প্রকৃত দোষীদের আইনের আওতায় আনার আগ পর্যন্ত আন্দোলন চালিয়ে যাবো। এর আগে, গত ৬ ডিসেম্বর রাতে তেজগাঁও কলেজের ছাত্রাবাসে মাদক সেবনকে কেন্দ্র করে ছাত্রদলের দুই গ্রুপের মধ্যে সংঘর্ষের ঘটনা ঘটে। এতে অন্তত তিনজন শিক্ষার্থী আহত হন। আহতদের মধ্যে উচ্চ মাধ্যমিকের বিজ্ঞান বিভাগের মেধাবী ছাত্র সাকিবুল হাসান রানা গুরুতর আহত হন। পরে তাকে আইসিইউতে ভর্তি করা হয়। চার দিন আইসিইউতে চিকিৎসাধীন থাকার পর ১০ ডিসেম্বর বেলা সাড়ে ১২টায় তার মৃত্যু হয়।",
    "date": "2025-12-17 12:55:00",
    "crawled_at": "2025-12-17 23:48:09"
}