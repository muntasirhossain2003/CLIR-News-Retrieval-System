{
    "url": "https://www.dhakapost.com/country/407506",
    "language": "bangla",
    "source": "dhaka_post",
    "title": "ইঞ্জিন বিকল হয়ে নদীতে ভাসমান ৪২ পূণ্যার্থীকে উদ্ধার",
    "body": "সুন্দরবনের রাসমেলা থেকে ফেরার পথে ইঞ্জিন বিকল হয়ে পশুর নদীতে ভাসতে থাকা ৪২ জন পূণ্যার্থীকে উদ্ধার করেছে কোস্টগার্ড মোংলা পশ্চিম জোন। বুধবার রাতে পশুর নদীর হারবারিয়া এলাকা থেকে তাদের উদ্ধার করা হয়। পরে ইঞ্জিনচালিত ট্রলার দুটিসহ পূণ্যার্থীদের মোংলা উপজেলার জয়মনিরঘোল ঠোডা জেটিতে নিরাপদে পৌঁছে দেওয়া হয়। বৃহস্পতিবার (৬ নভেম্বর) সন্ধ্যায় কোস্টগার্ডের মিডিয়া কর্মকর্তা লেফটেন্যান্ট কমান্ডার সিয়াম-উল-হক এ তথ্য নিশ্চিত করেন। তিনি জানান, বুধবার সকাল ৯টায় সুন্দরবনের দুবলারচরে অনুষ্ঠিত রাস পূর্ণিমা পূজা ও পুণ্যস্নান উৎসব শেষে দুটি ইঞ্জিনচালিত ট্রলারে করে ৪২ জন যাত্রী লোকালয়ে ফিরছিলেন। সন্ধ্যা ৬টার দিকে পশুর নদীর হারবারিয়া ফরেস্ট অফিস সংলগ্ন এলাকায় পৌঁছালে যান্ত্রিক ত্রুটির কারণে ট্রলারের ইঞ্জিন বিকল হয়ে যায় এবং দুটি নৌকা নদীতে ভেসে থাকে। পরে মোবাইল ফোনের মাধ্যমে কোস্টগার্ডকে বিষয়টি জানানো হলে রাতে হারবারিয়া এলাকা থেকে তাদের উদ্ধার করা হয়। উদ্ধারকৃত যাত্রীদের বাড়ি খুলনার বটিয়াঘাটা উপজেলায়। উল্লেখ্য, চলতি বছরের ৩ নভেম্বর থেকে ৫ নভেম্বর পর্যন্ত সুন্দরবনে রাস উৎসব অনুষ্ঠিত হয়।",
    "date": "2025-11-06 19:24:00",
    "crawled_at": "2025-12-17 23:34:47"
}