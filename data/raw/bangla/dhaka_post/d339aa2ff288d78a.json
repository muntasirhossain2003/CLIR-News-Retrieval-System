{
    "url": "https://www.dhakapost.com/international/415234?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "জাপানে শক্তিশালী ভূমিকম্পের পর সুনামির আঘাত",
    "body": "জাপানের উত্তরের হোক্কাইডো অঞ্চলে ৭ দশমিক ৬ মাত্রার শক্তিশালী ভূমিকম্পের পর সুনামি আঘাত হেনেছে। সোমবার স্থানীয় সময় রাত সোয়া ১১টার পর উপকূলীয় এলাকায় এই সুনামি আঘাত হেনেছে বলে দেশটির কর্তৃপক্ষ জানিয়েছে। ফরাসি বার্তা সংস্থা এএফপির প্রতিবেদনে বলা হয়েছে, জাপানের হোক্কাইডো অঞ্চলে শক্তিশালী ভূমিকম্পের পর ৪০ সেন্টিমিটার উচ্চতার সুনামি আঘাত হেনেছে। এর আগে, জাপানের আবহাওয়া সংস্থা (জেএমএ) বলেছে, জাপানের উত্তরাঞ্চলীয় মিসাওয়া শহর থেকে ৭৩ কিলোমিটার পূর্ব-উত্তর-পূর্ব দিকে ৭ দশমিক ৬ মাত্রার শক্তিশালী ভূমিকম্প আঘাত হেনেছে। মার্কিন ভূতাত্ত্বিক জরিপ সংস্থা ইউএসজিএস বলেছে, স্থানীয় সময় রাত ১১টা ১৫ মিনিট ১১ সেকেন্ডে আঘাত হানা ৭ দশমিক ৬ মাত্রার ওই ভূমিকম্পের উৎপত্তি হয়েছে ভূপৃষ্ঠ থেকে ৫৩ দশমিক ১ কিলোমিটার ভূগর্ভে। ভূমিকম্পের পর দেশটির হোক্কাইডো, আওমোরি ও ইওয়াতে প্রিফেকচারের প্রশান্ত মহাসাগরীয় উপকূলজুড়ে উচ্চমাত্রার সুনামি সতর্কতা জারি করা হয়েছে। জেএমএ বলেছে, ভূমিকম্পের পর দেশটির উপকূলীয় এলাকায় ৪০ সেন্টিমিটার উচ্চতার সুনামি আঘাত হেনেছে। সংস্থাটি সতর্ক করে দিয়ে বলেছে, ৭.৬ মাত্রার ভূমিকম্পের পর জাপানের প্রশান্ত মহাসাগরীয় উপকূলে তিন মিটার (১০ ফুট) পর্যন্ত সুনামি আঘাত হানতে পারে। দেশটির রাষ্ট্রীয় সম্প্রচারমাধ্যম এনএইচকে বলেছে, স্থানীয় সময় রাত ১১টা ৪০ মিনিটের দিকে আওমোরি থেকে ইওয়া পর্যন্ত বন্দর এলাকায় সুনামির আঘাত শুরু হতে পারে।তবে ভূমিকম্পে তাৎক্ষণিকভাবে কোনও হতাহত কিংবা ক্ষয়ক্ষতির তথ্য পাওয়া যায়নি বলে জানিয়েছে এই সংবাদমাধ্যম।",
    "date": "2025-12-08 21:27:00",
    "crawled_at": "2025-12-17 23:51:34"
}