{
    "url": "https://www.dhakapost.com/country/415613",
    "language": "bangla",
    "source": "dhaka_post",
    "title": "নওগাঁ-৫ আসনে এনসিপির প্রার্থী মনিরা শারমিন",
    "body": "আসন্ন ত্রয়োদশ জাতীয় সংসদ নির্বাচনকে সামনে রেখে নওগাঁর ৬টি আসনের মধ্যে পাঁচটি আসনে প্রার্থী ঘোষণা করেছে জাতীয় নাগরিক পার্টি (এনসিপি)। ঘোষিত এ তলিকায় নওগাঁ-৫ (সদর) আসন থেকে মনোনয়ন পেয়েছেন দলটির কেন্দ্রীয় কমিটির যুগ্ম আহ্বায়ক মনিরা শারমিন। বুধবার (১০ ডিসেম্বর) বেলা ১১টার দিকে রাজধানীর বাংলামোটরে এনসিপির অস্থায়ী কেন্দ্রীয় কার্যালয়ে সংবাদ সম্মেলনে এ প্রার্থী তালিকা ঘোষণা করেন দলটির সদস্য সচিব আখতার হোসেন। এ ছাড়া, নওগাঁ-১ (পোরশা, সাপাহার ও নিয়ামতপুর) আসনে দলটির কেন্দ্রীয় কমিটির যুগ্ম মুখ্য সমন্বয়ক কৈলাশ চন্দ্র রবিদাস, নওগাঁ-২ (পত্নীতলা ও ধামুইরহাট) আসনে দলটির জেলা কমিটির আহ্বায়ক মাহফুজার রহমান চৌধুরী, নওগাঁ-৩ (মহাদেবপুর ও বাদলগাছী) আসনে পরিমল চন্দ্র উরাও, নওগাঁ-৪ (মান্দা) আসনে দলটির জেলা কমিটির সদস্য আব্দুল হামিদকে প্রাথমিকভাবে মনোনয়ন দেওয়া হয়েছে। নওগাঁ-৬ (আত্রাই-রাণীনগর) আসনে প্রার্থী ঘোষণা স্থগিত রাখা হয়েছে। এনসিপির নওগাঁর আহ্বায়ক মাহফুজার রহমান চৌধুরী ঢাকা পোস্টকে বলেন, যুগে যুগে এ দেশের মানুষ রক্ত দিয়ে গেছে, আমরা এর অবসান চাই। জনগণের বাংলাদেশ গড়ে তুলতে চাই। আমরা ভোটারদের কাছে যাচ্ছি তারাও পরিবর্তন চায়। আমরা ৬টি আসনেই জয়ের ব্যপারে আশাবাদী।",
    "date": "2025-12-10 12:56:00",
    "crawled_at": "2025-12-17 23:36:32"
}