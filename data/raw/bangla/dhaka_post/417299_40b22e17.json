{
    "url": "https://www.dhakapost.com/national/417299",
    "language": "bangla",
    "source": "dhaka_post",
    "title": "মিয়ানমারে পাচারকালে সিমেন্টবোঝাই দুটি বোট জব্দ, ২৩ জন গ্রেপ্তার",
    "body": "মিয়ানমারে পাচারকালে সিমেন্ট বোঝাই দুটি ইঞ্জিনচালিত বোটসহ ২৩ জন চোরাকারবারিকে আটক করেছে বাংলাদেশ নৌ-বাহিনী। এ সময় জব্দ করা হয়েছে ১৭৫০ বস্তা সিমেন্ট ও ৩২টি মোবাইল ফোন। মঙ্গলবার (১৬ ডিসেম্বর) বঙ্গোপসাগরে অভিযান চালায় নৌবাহিনী। নৌবাহিনী জানায়, ইঞ্জিনচালিত বোটের মাধ্যমে শুল্ক ফাঁকি দিয়ে সমুদ্রপথে সিমেন্ট পাচারের গোপন সংবাদের ভিত্তিতে সেন্টমার্টিন ও তৎসংলগ্ন এলাকায় টহল জোরদার করা হয়। টহল চলাকালে নৌবাহিনীর জাহাজ শহীদ মহিবুল্লাহ কুতুবদিয়া বাতিঘর থেকে প্রায় ৪৬ মাইল দূরে সন্দেহজনক দুটি কাঠের বোট শনাক্ত করে। নৌবাহিনীর জাহাজ থেকে থামার সংকেত দেওয়া হলে বোট দুটি পালানোর চেষ্টা করে। পরে ধাওয়া করে ‘এফবি আজিজুল হক’ ও ‘এফবি রুনা আক্তার’ নামের বোট দুটি আটক করা হয়। তল্লাশি চালিয়ে বোট দুটিতে থাকা ১৭৫০ বস্তা বাংলাদেশি ডায়মন্ড সিমেন্ট এবং ৩২টি মোবাইল ফোন জব্দ করা হয়। এ সময় পাচারকারী চক্রের ২৩ জন সদস্যকে আটক করা হয়। আটক ব্যক্তিদের প্রাথমিক জিজ্ঞাসাবাদে জানা যায়, অধিক মুনাফার আশায় সিমেন্টগুলো মিয়ানমারে পাচারের উদ্দেশ্যে নিয়ে যাচ্ছিল তারা। জব্দ করা মালামাল ও আটক ব্যক্তিদের বিরুদ্ধে আইনানুগ ব্যবস্থা গ্রহণের জন্য পতেঙ্গা মডেল থানায় হস্তান্তর করা হয়েছে। নৌবাহিনী জানায়, সমুদ্র ও উপকূলীয় অঞ্চলের নিরাপত্তা নিশ্চিত করার পাশাপাশি চোরাচালান, মাদক পাচার ও অন্যান্য অপরাধমূলক কর্মকাণ্ড দমনে তাদের অভিযান ও টহল কার্যক্রম ভবিষ্যতেও অব্যাহত থাকবে।",
    "date": "2025-12-17 17:02:00",
    "crawled_at": "2025-12-17 23:15:47"
}