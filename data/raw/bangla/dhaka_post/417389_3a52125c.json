{
    "url": "https://www.dhakapost.com/sports/417389",
    "language": "bangla",
    "source": "dhaka_post",
    "title": "অ্যাপের মাধ্যমে ঋতুপর্ণাদের ইনজুরি ব্যবস্থাপনা করবে বাফুফে",
    "body": "বাংলাদেশ নারী ফুটবল দল প্রথমবারের মতো এশিয়া কাপে খেলবে। এজন্য বাফুফে ঋতুপর্ণাদের সর্বাত্মক সহায়তা করার চেষ্টা করছে। এরই অংশ হিসেবে আজ ঋতুপর্ণাদের ডিজিটাল হেলথ পার্টনার হিসেবে ‘এক্সপার্টো রি ওয়েল’ এর সঙ্গে চুক্তি করেছে বাফুফে। নারী ফুটবলারদের জন্য ‘এক্সপার্টো রি ওয়েল’ একটি বিশেষ অ্যাপ তৈরি করেছে। ঐ অ্যাপে ফুটবলাররা দৈনন্দিন কার্যবিবরণী নিবন্ধন করেন। নির্ধারিত সময় শেষে ফুটবলারদের নিবন্ধিত তথ্যের ভিত্তিতে খেলোয়াড়দের শারীরিক অবস্থা যাচাই-বাছাই হবে। এতে ইনজুরি সহ নানা শারীরিক সমস্যার ঝুকি আগেই নির্ধারন করা সম্ভব। নারী ফুটবলারদের ব্যক্তিগত তথ্য একটি অ্যাপে নিবন্ধন করছে। এই তথ্য কতটুকু সুরক্ষিত এমন প্রশ্নের উত্তরে বাফুফে সহ-সভাপতি ফাহাদ করিম বলেন, 'এই বিষয়টি অত্যন্ত গুরুত্বপূর্ণ। আমাদের সঙ্গে তারা আনুষ্ঠানিকভাবে প্রতিজ্ঞাবদ্ধ এই তথ্য অন্য কোনো কাজে তারা ব্যবহার করতে পারবে না। আমরা এটি নিশ্চিত করেই সমঝোতা স্মারক স্বাক্ষর করেছি।’ ‘এক্সপার্টো রি ওয়েল’ সুপরিচিত নাম নয় চিকিৎসা জগতে। এমন একটি প্রতিষ্ঠানের সঙ্গে নারী ফুটবলারদের চুক্তির বিষয়টি বাফুফের মার্কেটিং কমিটির চেয়ারম্যান ফাহাদ করিম ব্যাখ্যা দিলেন এভাবে, ‘আমাদের অস্ট্রেলিয়ান স্ট্রেনথিং কোচ এই অ্যাপের মাধ্যমে ডাটা বিশ্লেষণ করে ইতিবাচক প্রভাব পেয়েছেন। মেডিক্যাল কমিটিও এতে সম্মত হয়েছে। আমরা মূলত তাদের কাছ থেকে ডিজিটাল হেলথ কেয়ার সাপোর্ট নিচ্ছি।’",
    "date": "2025-12-17 22:34:00",
    "crawled_at": "2025-12-17 23:06:41"
}