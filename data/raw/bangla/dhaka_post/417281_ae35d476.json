{
    "url": "https://www.dhakapost.com/national/417281",
    "language": "bangla",
    "source": "dhaka_post",
    "title": "সচিবালয়ে আন্দোলন : স্বাস্থ্য শিক্ষা বিভাগের ৪ জন বরখাস্ত",
    "body": "‘সচিবালয় ভাতার’ দাবিতে সরকারি নিয়ম উপেক্ষা করে আন্দোলন করায় স্বাস্থ্য শিক্ষা ও পরিবার কল্যাণ বিভাগের ৪ জনকে সাময়িক বরখাস্ত করা হয়েছে। এদের মধ্যে একজন প্রশাসনিক কর্মকর্তা, দুইজন ব্যক্তিগত কর্মকর্তা ও একজন অফিস সহায়ক রয়েছেন। বুধবার (১৭ ডিসেম্বর) স্বাস্থ্য শিক্ষা ও পরিবার কল্যাণ বিভাগের উপসচিব ইসরাইল হোসেন স্বাক্ষরিত এক বিজ্ঞপ্তিতে এ তথ্য জানানো হয়েছে। অফিস আদেশে বলা হয়েছে, বিগত ১০ ডিসেম্বর, ২০২৫ তারিখে অর্থ মন্ত্রণালয়ের উপদেষ্টার কার্যালয়ে একটি অপ্রীতিকর ঘটনা সংঘটিত হয়। উক্ত ঘটনার ধারাবাহিকতায় ১২ ডিসেম্বর, ২০২৫ তারিখ সচিবালয়ের অভ্যন্তরে সংগঠিত ঘটনার পরিপ্রেক্ষিতে শাহবাগ থানায় মামলা দায়ের করা হয়। ১২ ডিসেম্বর, ২০২৫ তারিখে দাখিল করা শাহবাগ থানার ৮ নম্বর মামলায় মো. রোমান গাজী, প্রশাসনিক কর্মকর্তা, (২) মো. আবু বেলাল, অফিস সহায়ক, (৩) মো. মহসীন আলী, ব্যক্তিগত কর্মকর্তা এবং (৪) মো. তাইফুল ইসলাম, ব্যক্তিগত কর্মকর্তাকে গ্রেপ্তার করা হয়। এতে আরও বলা হয়েছে, বর্ণিত কর্মচারীদেরকে প্রশাসনিক কারণে এবং নিয়োগকারী কর্তৃপক্ষ হিসেবে জনপ্রশাসন মন্ত্রণালয়ের ১৫ ডিসেম্বর, ২০২৫ তারিখে ‘সরকারি চাকরি আইন-২০১৮’-এর ধারা-৩৯(২) অনুযায়ী ভূতাপেক্ষভাবে জেল হাজতে প্রেরণের তারিখ ১২ ডিসেম্বর, ২০২৫ হতে সাময়িক বরখাস্ত করা হলো। এতে আরও বলা হয়েছে, বর্ণিত কর্মচারীগণ বিধি মোতাবেক সাময়িক বরখাস্তকালীন খোরপোষ ভাতা প্রাপ্য হবেন। যথাযথ কর্তৃপক্ষের অনুমোদনক্রমে এ আদেশ জারি করা হলো।",
    "date": "2025-12-17 16:09:00",
    "crawled_at": "2025-12-17 23:48:11"
}