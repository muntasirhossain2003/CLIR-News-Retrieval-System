{
    "url": "https://www.dhakapost.com/country/308135",
    "language": "bangla",
    "source": "dhaka_post",
    "title": "দুই বাংলাদেশিকে ধরে নিয়ে গেল বিএসএফ",
    "body": "নওগাঁর পোরশায় সীমান্ত থেকে দুই বাংলাদেশি যুবককে আটক করে নিয়ে গেছে ভারতীয় সীমান্তরক্ষী বাহিনী (বিএসএফ)। বুধবার (১৮ সেপ্টেম্বর) ভোরে উপজেলার নিতপুর সীমান্তের শিতলীঘাট এলাকার ভড়কা দাঁড়া থেকে তাদের আটক করে নিয়ে যাওয়া হয়। ওই দুই যুবক হলেন উপজেলার নিতপুর শিতলীঘাট বড়পুকুর গ্রামের মইমুদ্দিনের ছেলে সানাউর (৩৫) ও শিতলী গ্রামের সাইফুলের ছেলে শম্ভু (২০)। স্থানীয় সূত্রে জানা যায়, মঙ্গলবার (১৭ সেপ্টেম্বর) রাতে শম্ভু ও সানাউরসহ ১০-১২ জনের একটি দল চোরাইপথে গরু নিয়ে আসার জন্য ভারতের অভ্যন্তরে প্রবেশ করে। গতকাল বুধবার ভোরে গরু নিয়ে আসার পথে বিএসএফ সদস্যরা তাদের উপস্থিতি বুঝতে পারেন। এ সময় ২৩০ মেইন পিলারের শিতলীঘাট এলাকায় ৬০০ গজ ভারতের অভ্যন্তরে ৮৮ হরিসচন্দ্রপুর ক্যাম্পের বিএসএফের টহলরত সদস্যরা তাদের ধাওয়া করেন। অন্যরা পালাতে পারলেও শম্ভু ও সানাউরকে আটক করে ধরে নিয়ে যান বিএসএফ সদস্যরা। আটকদের হরিসচন্দ্রপুর ক্যাম্পে রাখা হয়েছে বলে জানা গেছে। এ বিষয়ে নীতপুর ইউনিয়নের ৬ নম্বর ওয়ার্ড মেম্বার মাইদুর বলেন, শম্ভু ও সানাউরসহ ১০-১২ জনের একটি দল চোরাইপথে ভারতে গরু নিতে যায়। সেখান থেকে ফেরার পথে বিএসএফের তাড়া খেয়ে অন্যরা পালিয়ে গেলেও সানাউরকে আটক করে নিয়ে যায়। নিতপুর বিজিবি-১৬ ক্যাম্পের সুবেদার মুনসেদ আলী বলেন, এ বিষয়ে তাদের কাছে কেউ অভিযোগ বা যোগাযোগ করেনি। আমরা বিএসএফের সাথে যোগাযোগ করছি। পরে বিস্তারিত জানা যাবে।",
    "date": "2024-09-19 00:13:00",
    "crawled_at": "2025-12-17 23:38:23"
}