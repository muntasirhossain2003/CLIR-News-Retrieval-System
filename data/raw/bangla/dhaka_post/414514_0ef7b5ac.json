{
    "url": "https://www.dhakapost.com/country/414514",
    "language": "bangla",
    "source": "dhaka_post",
    "title": "মুন্সীগঞ্জ-৩ আসনে প্রার্থী পরিবর্তনের দাবিতে সেতুতে ব্লকেড",
    "body": "মুন্সীগঞ্জ-৩ আসনে প্রার্থী পরিবর্তনের দাবিতে ঢাকা-মুন্সীগঞ্জ সড়কে ষষ্ঠ বাংলাদেশ-চীন মৈত্রী সেতু ব্লকেড ও টায়ারে আগুন দিয়েছে বিএনপির মনোনয়নবঞ্চিতরা। শুক্রবার (৫ ডিসেম্বর) বিকেল সাড়ে ৩টার দিকে মুন্সীগঞ্জ শহরের উপকন্ঠ পঞ্চসার ইউনিয়নের মুক্তারপুর এলাকার ওই সেতুর ওপর ব্লকেড দিয়ে বেশ কয়েকটি টায়ারে অগ্নিসংযোগ করেন তারা। পরে সন্ধ্যা সোয়া ৫টার দিকে ব্লকেড প্রত্যাহার করেন নেতাকর্মীরা। এ সময় প্রার্থী পরিবর্তনের দাবিতে স্লোগান দিতে থাকেন মনোনয়নবঞ্চিত জেলা বিএনপির সদস্য সচিব ও সাবেক উপমন্ত্রী আব্দুল হাইয়ের ছোট ভাই মো. মহিউদ্দিনের সমর্থক দলীয় নেতাকর্মীরা। বিকেল ৫টা পর্যন্ত অবরোধের মুখে ঢাকা-মুন্সীগঞ্জ সড়কে সব ধরনের যানবাহন চলাচল বন্ধ থাকে। প্রসঙ্গত, বৃহস্পতিবার বিএনপির কেন্দ্রীয় মহাসচিব মির্জা ফখরুল ইসলাম আলমগীর মুন্সীগঞ্জ-৩ আসনে দলের কেন্দ্রীয় নির্বাহী কমিটির সমাজকল্যান বিষয়ক সম্পাদক মো. কামরুজ্জামান রতনকে প্রার্থী হিসেবে ঘোষণা করেন। ওইদিন রাতেই জেলা শহরে মির্জা ফখরুল ইসলাম আলমগীর ও কামরুজ্জামান রতনের কুশপুত্তলিকা দাহ ও জেলা শহরের উপকন্ঠ মুক্তারপুর এলাকায় মশাল মিছিল করেছিলেন মনোনয়নবঞ্চিত বিএনপি নেতা মহিউদ্দিনের সমর্থকরা। তারই ধারবাহিকতায় শুক্রবার ঢাকা-মুন্সীগঞ্জ সড়কে এ অবরোধ করেন তারা। এ সময় অন্যান্যদের মধ্যে উপস্থিত ছিলেন জেলা বিএনপির সদস্য সাইদুর রহমান ফকির, শাহাদাত হোসেন সরকার, শহর বিএনপির সদস্য সচিব অ্যাডভোকেট মাহবুব-উল-আলম স্বপন, পঞ্চসার ইউনিয়ন বিএনপির সভাপতি হাবিবুর রহমান হাবিব, সাধারণ সম্পাদক আব্দুল মতিন, জেলা যুবদলের সাবেক সদস্য সচিব মু. মাসুদ রানা, জেলা ছাত্রদল সভাপতি মো. আবুল হাসেম প্রমুখ।",
    "date": "2025-12-05 18:18:00",
    "crawled_at": "2025-12-17 23:28:22"
}