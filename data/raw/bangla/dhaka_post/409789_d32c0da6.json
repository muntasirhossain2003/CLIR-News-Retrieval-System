{
    "url": "https://www.dhakapost.com/country/409789",
    "language": "bangla",
    "source": "dhaka_post",
    "title": "বৈষম্য দূর করতে প্রয়োজন সমন্বিত উদ্যোগ : সেলিমা রহমান",
    "body": "বিএনপির স্থায়ী কমিটির সদস্য বেগম সেলিমা রহমান বলেছেন, নারী ও শিশুদের বিরুদ্ধে সহিংসতা ও বৈষম্য দূর করতে রাজনৈতিক অঙ্গীকারের পাশাপাশি প্রয়োজন সমন্বিত সামাজিক উদ্যোগ। বিএনপি ক্ষমতায় গেলে নারীদের সর্বোচ্চ অধিকার ও সম্মান নিশ্চিত করা হবে। মাগুরার শ্রীপুর সরকারি এমসি পাইলট মাধ্যমিক বিদ্যালয় মাঠে শনিবার (১৫ নভেম্বর) নারী ও শিশু অধিকার ফোরাম আয়োজিত নারী সমাবেশে সভাপতির বক্তব্যে তিনি এসব কথা বলেন। বেগম সেলিমা রহমান বলেন, দীর্ঘ ১৭ বছর দেশের নারীরা ‘পতিত সরকার’-এর বিরুদ্ধে লড়াই করেছেন। ওই সরকার নারীদের স্বাধীনভাবে কথা বলার অধিকার কেড়ে নিয়েছিল। মেয়েশিশু থেকে মা-বোন কাউকেই নিরাপত্তা দিতে পারেনি। ভোটাধিকারও হরণ করা হয়েছিল। সেই অধিকার ফিরিয়ে এনেছেন শহীদ প্রেসিডেন্ট জিয়াউর রহমানের যোগ্য উত্তরাধিকার তারেক রহমান। যিনি গত ১৭ বছর আপনাদের সঙ্গে লড়াই করেছেন। নারীদের উদ্দেশ্যে তিনি বলেন, আপনাদের জান্নাতের টিকিট দেওয়ার নামে প্রতারণায় ফেলার চেষ্টা করা হচ্ছে—সেসব বিভ্রান্তির ফাঁদে পা দেবেন না। বিএনপি নারী ও শিশু অধিকার নিয়ে বিস্তৃত কর্মপরিকল্পনা হাতে নিয়েছে। এ সময় তিনি মাগুরা–১ আসনে ধানের শীষের প্রার্থী মনোয়ার হোসেন খানকে বিজয়ী করার আহ্বান জানান। ঢাকা জেলা বিএনপির সাধারণ সম্পাদক ও নারী ও শিশু অধিকার ফোরামের সদস্য সচিব অ্যাডভোকেট নিপুন রায় চৌধুরীর সঞ্চালনায় সমাবেশে অন্যদের মধ্যে বক্তব্য দেন মাগুরা-১ আসনের বিএনপির মনোনীত সংসদ সদস্য প্রার্থী মনোয়ার হোসেন খান। বিএনপির কেন্দ্রীয় কমিটির সহত্রাণ ও পুর্নবাসন বিষয়ক সম্পাদক মহিলা দলের সহসভাপতি ও সাবেক এমপি অ্যাড. নেওয়াজ হালিমা আরলি, জাতীয়তাবাদী ছাত্রদল কেন্দ্রীয় কমিটির যুগ্ম সাধারণ সম্পাদক মানসুরা আলম, জেলা মহিলা দলের সভাপতি উম্বিয়া কুলসুম উর্মি, শ্রীপুর উপজেলা মহিলা দলের সভাপতি অধ্যাপিকা শাহানা ফেরদৌস হ্যাপী, সাধারণ সম্পাদক কুলসুম খাতুনসহ আরও অনেকে।",
    "date": "2025-11-16 10:49:00",
    "crawled_at": "2025-12-17 23:17:47"
}