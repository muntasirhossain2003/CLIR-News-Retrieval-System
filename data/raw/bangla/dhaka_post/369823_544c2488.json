{
    "url": "https://www.dhakapost.com/country/369823",
    "language": "bangla",
    "source": "dhaka_post",
    "title": "সীমান্তে কড়া পাহারা, দেবহাটায় চালু হলো নতুন বিওপি",
    "body": "সাতক্ষীরার দেবহাটা সীমান্তে সুরক্ষা ও নিরাপত্তা জোরদারে বর্ডার গার্ড বাংলাদেশের (বিজিবি) আরও একটি নতুন বর্ডার অবজারভেশন পোস্ট (বিওপি) চালু করা হয়েছে। রোববার (১ জুন) দেবহাটা উপজেলার নওয়াপাড়া ইউনিয়নের নাঙলা গ্রামে নবনির্মিত ‘ছুটিপুর বিওপি’ উদ্বোধন করেন বিজিবির যশোর দক্ষিণ-পশ্চিম রিজিয়নের কমান্ডার ব্রিগেডিয়ার জেনারেল মো. হুমায়ুন কবির। অনুষ্ঠানে আরও উপস্থিত ছিলেন বিজিবির খুলনা সেক্টরের ভারপ্রাপ্ত কমান্ডার লেফটেন্যান্ট কর্নেল মো. আশরাফুল হক, যশোর রিজিয়ন সদর দপ্তরের পরিচালক (অপারেশন) লে. কর্নেল মোহাম্মদ মিজানুর রহমান সিকদার, নীলডুমুর ১৭ ব্যাটালিয়নের অধিনায়ক লে. কর্নেল মো. শাহারিয়ার রাজীব, যশোর এফআইজির ভারপ্রাপ্ত গ্রুপ কমান্ডার মেজর মো. আমিনুর রহমান, রিভারাইন বর্ডার গার্ড কোম্পানির অধিনায়ক লে. কমান্ডার সৈয়দ আব্দুর রউফ এবং মেডিকেল অফিসার মেজর সুস্মিত শোভন দাস। বিজিবি জানায়, সীমান্ত সুরক্ষা নিশ্চিত করতে এই বিওপি স্থাপন করা হয়েছে। ছুটিপুর বিওপি সীমান্তের শূন্যরেখা থেকে প্রায় ২৫০ মিটার বাংলাদেশের অভ্যন্তরে অবস্থিত। এটি দক্ষিণে নওয়াপাড়া থেকে উত্তরে বসন্তপুর বটতলা পর্যন্ত বিস্তৃত এলাকায় সীমান্ত টহল ও নজরদারির দায়িত্ব পালন করবে। বিজিবি কর্মকর্তারা জানান, নতুন বিওপির মাধ্যমে সীমান্তে অবৈধ অনুপ্রবেশ, চোরাচালানসহ সবধরনের অপরাধমূলক কর্মকাণ্ড প্রতিরোধে গুরুত্বপূর্ণ ভূমিকা পালন করবে। বিওপি উদ্বোধন উপলক্ষে স্থানীয় দুস্থ ও অসহায় মানুষের মাঝে খাদ্যসামগ্রী বিতরণ করা হয় এবং আয়োজন করা হয় বিনামূল্যে চিকিৎসা সেবার।",
    "date": "2025-06-01 19:52:00",
    "crawled_at": "2025-12-17 23:33:51"
}