{
    "url": "https://www.dhakapost.com/national/416527",
    "language": "bangla",
    "source": "dhaka_post",
    "title": "হাদির ওপর হামলাকারীদের ধরতে সর্বোচ্চ চেষ্টা করছে সরকার",
    "body": "ত্রয়োদশ জাতীয় সংসদ নির্বাচনে সম্ভাব্য স্বতন্ত্র প্রার্থী ও ইনকিলাব মঞ্চের আহ্বায়ক শরিফ ওসমান বিন হাদির ওপর হামলার ঘটনায় অপরাধীকে খুঁজতে সরকার সর্বোচ্চ ও সর্বাত্মক প্রচেষ্টা চালাচ্ছে বলে জানিয়েছেন তথ্য ও সম্প্রচার মন্ত্রণালয়ের উপদেষ্টার দায়িত্ব পাওয়া সৈয়দা রিজওয়ানা হাসান। রোববার (১৪ ডিসেম্বর) সচিবালয়ে সাংবাদিকদের এক প্রশ্নের জবাবে তিনি এ কথা বলেন। উপদেষ্টা বলেন, যে ঘৃণ্য অপরাধ হয়েছে সেই অপরাধীদের অপরাধীকে খুঁজতে সরকার সর্বোচ্চ ও সর্বাত্মক প্রচেষ্টা চালাচ্ছে। অপরাধী ভারতে চলে গেছে বলে আজকে একটি খবর বের হয়েছে, এ বিষয়ে দৃষ্টি আকর্ষণ করলে তথ্য উপদেষ্টা বলেন, খবর তো অনেক রকমেরই আছে। যে খবরটাই সঠিক হবে তারও একটি ব্যাখ্যা নিশ্চয়ই লোক দাঁড় করাবে। সাগর-রুনি হত্যাকাণ্ডের বিচারের বিষয়ে এক প্রশ্নের জবাবে উপদেষ্টা রিজওয়ানা বলেন, সরকারের এই বিচার করার ক্ষেত্রে সর্বোচ্চ কমিটমেন্ট রয়েছে। কিন্তু বিচারের বা তদন্তের যে প্রক্রিয়া যারা করবে তাদের হাতে বিচার প্রক্রিয়াকে এগিয়ে নিয়ে যাওয়ার জন্য কতটুকু তথ্য উপাত্ত আছে সেটা তো আপনারা প্রতিবারই দেখছেন। তারা তদন্ত রিপোর্ট জমা দিতে পারছে না আবার সময় পেছাচ্ছে। তিনি আরও বলেন, এটার সঙ্গে জাতির বিবেকের একটি প্রশ্ন জড়িত। একটা দেশের আইনের শাসন ন্যায়বিচার একটা বড় প্রশ্ন জড়িত। এটাকে কোনোভাবেই আন অ্যাড্রেস রাখা যাবে না। সরকারের পক্ষ থেকে যারা তদন্ত করছে তাদের স্পষ্ট বার্তা দেওয়া হয়েছে সরকার এটার বিচার দেখতে চায়। সৈয়দা রিজওয়ানা হাসান বলেন, আমরা আমাদের জায়গা থেকে যতটুকু করা সম্ভব, যে স্পষ্ট বার্তা দেওয়া দরকার সেই স্পষ্ট বার্তা আমরা দিয়েছি। আমাদের পক্ষ থেকে যতটুকু করা সম্ভব আমরা সেটাই করব।",
    "date": "2025-12-14 13:36:00",
    "crawled_at": "2025-12-17 23:09:33"
}