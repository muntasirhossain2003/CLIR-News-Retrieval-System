{
    "url": "https://www.dhakapost.com/national/415731?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "এবার উপদেষ্টার দরজার সামনে মাইক দিয়ে স্লোগান",
    "body": "সচিবালয়ে কর্মরত চাকরিজীবীদের ২০ শতাংশ সচিবালয় ভাতার দাবিতে অংশ নেওয়া মন্ত্রণালয় ও বিভাগের কর্মকর্তা-কর্মচারীরা এবার উপদেষ্টার দরজার সামনে বসে পড়েছেন। বিক্ষোভকারীরা উপদেষ্টার দরজার সামনে হ্যান্ড মাইক দিয়ে এবার ভুয়া ভুয়া স্লোগান দিচ্ছেন। বুধবার (১০ ডিসেম্বর) সন্ধ্যা ৬টা ১৫ মিনিটে অর্থ মন্ত্রণালয়ে উপদেষ্টার দপ্তরে এমন চিত্র দেখা গেছে। সরেজমিনে দেখা গেছে, বিক্ষোভে অংশ নেওয়া কর্মকর্তা-কর্মচারীরা উপদেষ্টা সালেহ উদ্দিন আহমেদের বের হওয়ার দরজায় বসে তাদের দাবির কথা জানাচ্ছেন। কেউ কেউ হ্যান্ডমাইক নিয়ে সরাসরি দরজা বরাবর জিও চাই, জিও চাই, জিও চাই— স্লোগান দিচ্ছেন। উপদেষ্টা ও সচিবের নিরাপত্তা বিবেচনায় তার একান্ত সচিবের রুমে অবস্থান করছেন পুলিশের সদস্যরা। সাদা পোশাকে বিভিন্ন গোয়েন্দা সংস্থার সদস্যরাও সেখানে রয়েছেন। এছাড়া উপদেষ্টার নিরাপত্তায় একান্ত সচিবের রুমে অবস্থান করছেন পুলিশের ডিসি জহিরুল ইসলাম। মন্ত্রণালয়ের নিচেও মোতায়েন করা হয়েছে উল্লেখযোগ্য সংখ্যক পুলিশ সদস্য। অর্থ মন্ত্রণালয়ের জনসংযোগ কর্মকর্তা গাজী তৌহিদুল ইসলাম ঢাকা পোস্টকে বলেন, উপদেষ্টা তাদের বলেছিলেন, সোমবার জিও করা হবে। কিন্তু তারা (বিক্ষোভকারীরা) সেটা মানছেন না। উপদেষ্টা মহোদয় এবং সচিব ভিতরেই রয়েছেন। এর আগে সচিবালয়ে সব ধরনের সভা-সমাবেশ নিষিদ্ধ করে দফায় দফায় আদেশ জারি করেছে সরকার। চলতি সপ্তাহেও তফসিল ঘোষণার পর সব ধরনের বেআইনি ও অনুমোদনহীন জনসমাবেশ, আন্দোলন পরিচালনা থেকে বিরত থাকতে সবাইকে নির্দেশ দেওয়া হয়েছে। তবে বারবার এ আদেশ অমান্য করে সচিবালয়ে প্রতিনিয়ত বিভিন্ন দাবিতে সভা-সমাবেশ চলছেই।",
    "date": "2025-12-10 19:00:00",
    "crawled_at": "2025-12-17 23:47:46"
}