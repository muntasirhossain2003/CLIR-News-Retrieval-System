{
    "url": "https://www.dhakapost.com/campus/417386",
    "language": "bangla",
    "source": "dhaka_post",
    "title": "তদন্তসাপেক্ষে অভিযুক্তদের বিরুদ্ধে ব্যবস্থা নেওয়ার আহ্বান শিক্ষক সমিতির",
    "body": "জগন্নাথ বিশ্ববিদ্যালয় (জবি) ক্যাম্পাসে অন্য কোনো দেশের জাতীয় পতাকা অঙ্কন না করার বিষয়ে এবং যারা ভারত ও পাকিস্তানের পতাকা অঙ্কন করেছে, তাদের বিরুদ্ধে তদন্ত করে ব্যবস্থা নেওয়ার নীতিগত সিদ্ধান্ত নিয়েছে বিশ্ববিদ্যালয় শিক্ষক সমিতি। বুধবার (১৭ ডিসেম্বর) শিক্ষক সমিতির এক কার্যনির্বাহী সভায় এ সিদ্ধান্ত গ্রহণ করা হয়। এ বিষয়ে আগামীকাল প্রশাসনের কাছে লিখিত আকারে দাবি জানাবে শিক্ষক সমিতি। এ বিষয়ে শিক্ষক সমিতির কোষাধ্যক্ষ ও মার্কেটিং বিভাগের চেয়ারম্যান অধ্যাপক ড. ইমরানুল হক বলেন, বিশ্ববিদ্যালয়ের আঙিনায় ভিন্ন কোনো দেশের জাতীয় পতাকা অঙ্কন এবং প্রশাসনিক ভবন অবরুদ্ধ করে অতিথিদের আটকে রাখার ঘটনায় শিক্ষক সমিতি নিন্দা জানিয়েছে। বিশ্ববিদ্যালয় এলাকায় ভিনদেশের জাতীয় পতাকা অঙ্কন বিশ্ববিদ্যালয়ের সংস্কৃতির সঙ্গে সামঞ্জস্যপূর্ণ নয়। এ বিষয়ে আগামীকাল আমাদের লিখিত বক্তব্য দেওয়া হবে এবং একই সঙ্গে এ ঘটনায় তদন্ত কমিটি গঠন করে যারা এর সঙ্গে সম্পৃক্ত, তাদের বিরুদ্ধে আইনানুগ ব্যবস্থা গ্রহণের দাবি জানানো হবে। শিক্ষক সমিতির যুগ্ম সাধারণ সম্পাদক অধ্যাপক ড. মোহাম্মদ বিলাল হোসাইন বলেন, ক্যাম্পাস আঙিনায় ভিন্ন কোনো দেশের পতাকা অঙ্কন করে সে পতাকাকে অপমান কিংবা সম্মান প্রদর্শন কখনোই কাম্য নয়। শিক্ষক সমিতির পক্ষ থেকে আজকের সভায় এ ঘটনার নিন্দা জানানো হয়েছে। এর আগে, ১৫ ডিসেম্বর বিশ্ববিদ্যালয়ের প্রশাসনিক ভবন অবরুদ্ধ করে উপাচার্য, কোষাধ্যক্ষ ও প্রশাসনের সঙ্গে সম্পৃক্ত ব্যক্তিদের পাশাপাশি বিভিন্ন বিশ্ববিদ্যালয় থেকে আগত শিক্ষকদের আটকে রেখে সম্পূরক বৃত্তির দাবিতে আন্দোলন করে আস-সুন্নাহ প্রকল্পের শিক্ষার্থীরা। একই সঙ্গে ওই রাতে বিশ্ববিদ্যালয়ের প্রধান ফটক ও প্রশাসনিক ভবনের সামনে ভারত ও পাকিস্তানের পতাকা অঙ্কন করে প্রতীকী নিন্দা ও প্রতিবাদ জানানো হয়।",
    "date": "2025-12-17 22:22:00",
    "crawled_at": "2025-12-17 23:06:29"
}