{
    "url": "https://www.dhakapost.com/country/307294",
    "language": "bangla",
    "source": "dhaka_post",
    "title": "আন্দোলনে নিহত আসিফের কবর জিয়ারত নতুন ডিসি-এসপির",
    "body": "কোটা সংস্কার আন্দোলনের সময় রাজধানীর উত্তরায় গুলিতে নিহত হন নর্দান ইউনিভার্সিটির ইংরেজি বিভাগের অনার্স দ্বিতীয় বর্ষের শিক্ষার্থী আসিফ হাসান। রোববার (১৫ সেপ্টেম্বর) রাত সাড়ে ৮টার দিকে বৃষ্টি উপেক্ষা করে নিহত আসিফ হাসানের কবর জিয়ারত করেন সাতক্ষীরা নতুন জেলা প্রশাসক মোস্তাক আহমেদ ও সাতক্ষীরার পুলিশ সুপার মোহাম্মদ মনিরুল ইসলাম মুনীর। দেবহাটা উপজেলার নওয়াপাড়া ইউনিয়নের আস্কারপুর গ্রামে আসিফ হাসানের বাড়িতে গিয়ে তার কবর জিয়ারত ও পরিবারের সদস্যদের সঙ্গে কথা বলেন তারা। জেলা প্রশাসক মোস্তাক আহমেদ আসিফের পরিবারকে বলেন, আপনার ছেলে দেশের জন্য মারা গেছে। তার রক্ত বৃথা যায়নি। আমরা আসিফকে ভুলে যাইনি। সেজন্য বৃষ্টি উপেক্ষা করে আপনাদের পাশে এসেছি। তিনি বলেন, যতদিন দেশ থাকবে আসিফসহ বৈষম্যবিরোধী আন্দোলনে নিহত সকলকে স্মরণ রাখবে বাংলাদেশ। যেকোনো সমস্যায় আপনারা আমাদের কাছে আসবেন, আমরা আপনার ছেলের মত পাশে থাকবো। এসময় উপস্থিত ছিলেন দেবহাটা উপজেলা নির্বাহী অফিসার মো. আসাদুজ্জামান, দেবহাটা থানার পুলিশ পরিদর্শক (তদন্ত) ইলিয়াসুর রহমান, নওয়াপাড়া ইউপি ভারপ্রাপ্ত চেয়ারম্যান মোনায়েম হোসেন, বৈষম্যবিরোধী ছাত্র আন্দোলনের সমন্বয়কারী মোজাহিদ বিন ফিরোজসহ বিভিন্ন শ্রেণি পেশার মানুষ। গত ১৮ জুলাই রাজধানীর উত্তরায় কোটা সংস্কার আন্দোলনে গুলিবিদ্ধ হয়ে নিহত হন আসিফ হাসান। আসিফ দেবহাটা উপজেলার নওয়াপাড়া ইউনিয়নের আস্কারপুর গ্রামের মাহমুদ আলম গাজীর ছেলে ও নর্দান ইউনিভার্সিটির ইংরেজি বিভাগের অনার্স দ্বিতীয় বর্ষের ছাত্র ছিলেন।",
    "date": "2024-09-15 23:27:00",
    "crawled_at": "2025-12-17 23:33:32"
}