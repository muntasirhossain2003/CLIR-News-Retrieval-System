{
    "url": "https://www.dhakapost.com/country/414780",
    "language": "bangla",
    "source": "dhaka_post",
    "title": "সাতক্ষীরার আবাসিক হোটেল থেকে ঠাকুরগাঁওয়ের সুমন কুমারের লাশ উদ্ধার",
    "body": "সাতক্ষীরার হোটেল প্যারাডাইস থেকে ঠাকুরগাঁও জেলার সুমন কুমার (৪৮) নামে এক ব্যক্তির মরদেহ উদ্ধার করেছে পুলিশ। শনিবার (৬ ডিসেম্বর) রাত সাড়ে ১০টার দিকে এ ঘটনা ঘটে। নিহত সুমন কুমার হরিপুর উপজেলার পরিমল দাসের ছেলে। হোটেল কর্তৃপক্ষ জানিয়েছে, শুক্রবার রাত ১২টার পর সুমন হোটেলের একটি কক্ষে ওঠেন। পরের দিন সারাদিন তাকে কেউ দেখতে পাননি। শনিবার সন্ধ্যা ৮টার দিকে হোটেলের কর্মীরা ভাড়া দেওয়ার জন্য দরজায় ডাকাডাকি করেন, কিন্তু কোনো সাড়া পাননি। পরে দরজা ভেঙে ভেতরে প্রবেশ করলে দেখা যায়, তিনি বিছানায় মৃত অবস্থায় পড়ে আছেন। সাতক্ষীরা সদর থানার ভারপ্রাপ্ত কর্মকর্তা (ওসি তদন্ত) শফিকুর রহমান ঢাকা পোস্টকে বলেন, প্রাথমিকভাবে ধারণা করা হচ্ছে, সুমন কানে ফোন দিয়ে গান শুনতে শুনতে ঘুমিয়ে পড়ে মারা গেছেন। দরজা ভেতর থেকে বন্ধ ছিল। প্রাথমিকভাবে স্বাভাবিক মৃত্যু ধরা হলেও পুলিশ আইনগত ব্যবস্থা নিচ্ছে এবং বিষয়টি তদন্ত করা হচ্ছে। ওসি আরও জানান, এখনো পর্যন্ত মৃত্যুর ক্ষেত্রে কোনো সন্দেহের বিষয় পাওয়া যায়নি। তবে ঘটনার সঙ্গে সংশ্লিষ্ট সব তথ্য আমরা যাচাই করছি।",
    "date": "2025-12-07 03:43:00",
    "crawled_at": "2025-12-17 23:32:06"
}