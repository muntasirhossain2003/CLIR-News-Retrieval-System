{
    "url": "https://www.dhakapost.com/campus/417130",
    "language": "bangla",
    "source": "dhaka_post",
    "title": "ঢাবিতে নরেন্দ্র মোদির কুশপুতুল দাহ, জুতা নিক্ষেপ",
    "body": "বাংলাদেশের বিজয় দিবসের উপর ‘নগ্ন হস্তক্ষেপ’ ও বিজয় দিবসকে ‘কলুষিত’ করার অভিযোগ তুলে ভারতের প্রধানমন্ত্রী নরেন্দ্র মোদির কুশপুতুল দাহ, ছবি পদদলিত এবং ছবিতে জুতার মালা ঝুলিয়ে জুতা নিক্ষেপ করেছেন ঢাকা বিশ্ববিদ্যালয়ের একদল শিক্ষার্থী। মঙ্গলবার (১৬ ডিসেম্বর) সন্ধ্যায় বিশ্ববিদ্যালয়ের মধুর ক্যান্টিনের সামনে ‘আধিপত্যবাদ বিরোধী শিক্ষার্থীবৃন্দ’ ব্যানারে এ কর্মসূচি পালন করেন শিক্ষার্থীরা। আয়োজনের আহ্বায়ক রিয়াদুল ইসলাম যুবাহ বলেন, গুজরাটের কসাই ভারতের ফ্যাসিস্ট নরেন্দ্র মোদির পদলেহনকারী দালালরা এদেশের স্বাধীনতা সার্বভৌমত্বকে বিক্রি করে দিলেও, দেশের জনগণ রক্ত দিয়ে তা এই চব্বিশে ফিরিয়ে এনেছে। তিনি বলেন, সেই একাত্তর থেকেই ভারতীয় বাহিনী এদেশে গণহত্যা, লুটপাট ও সীমান্ত হত্যা পরিচালনা করে চলেছে। মোদি বিরোধী আন্দোলন, পিলখানাসহ বাংলাদেশকে ব্যর্থ রাষ্ট্রে পরিণত করতে নিজেদের কলোনি বানাতে এখনো গুপ্ত ও সীমান্ত হত্যাকাণ্ড পরিচালনা করছে। তিনি আরও বলেন, দিল্লির এদেশীয় দালাল দোসর আওয়ামী-শাহবাগীরা এসব বর্বর জঙ্গি কার্যক্রম এদেশে পরিচালনা করছে প্রতিনিয়ত। আবরার ফাহাদ, ফেলানী থেকে দুদিন আগেও আমাদের ওসমান হাদি ভাইকে প্রকাশ্য দিবালোকে গুলি করে হত্যা চেষ্টা করেছে এই ভারতীয় প্রক্সি বাহিনী। যুবাহ অভিযোগের সুরে বলেন, ভারতের ফ্যাসিস্ট গুজরাটের কসাই নরেন্দ্র মোদি প্রতিনিয়ত ভারতের সংখ্যালঘুদের ঘরবাড়ি, প্রার্থনাগার আগুন দিয়ে জ্বালিয়ে ধ্বংস করছে। সংখ্যালঘুদের ওপর গুম, খুন, ধর্ষণসহ সব ধরনের বর্বর নির্যাতন পরিচালনা করছে। কর্মসূচির শেষে কুশপুতুল দাহ ও ছবি পদদলিত করা এবং ছবিতে জুতার মালা পরিয়ে জুতা নিক্ষেপের মাধ্যমে কর্মসূচি শেষ হয়।",
    "date": "2025-12-16 21:25:00",
    "crawled_at": "2025-12-17 22:53:53"
}