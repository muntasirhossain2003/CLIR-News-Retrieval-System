{
    "url": "https://www.dhakapost.com/country/413443",
    "language": "bangla",
    "source": "dhaka_post",
    "title": "‘চাঁদা না দেওয়ায়’ প্রবাসীর স্ত্রীর ওপর হামলা, গ্রেপ্তার ১",
    "body": "মাগুরায় চাঁদা না দেওয়ায় এক প্রবাসীর স্ত্রীকে কুপিয়ে জখম করেছে দুর্বৃত্তরা। শনিবার (২৯ নভেম্বর) সদর উপজেলার উত্তর নোয়াপাড়া গ্রামে এ ঘটনা ঘটে। এ ঘটনায় রোববার থানায় একটি মামলা হয়েছে। এরপর অভিযুক্ত একজনকে গ্রেপ্তার করে পুলিশ। আহতের নাম রিমা খাতুন (২৮)। তিনি ওই এলাকার সৌদি প্রবাসী মো. আরিফ হোসেনের স্ত্রী। ভুক্তভোগী রিমা খাতুন অভিযোগ করে বলেন, স্বামী প্রবাসে থাকার সুযোগে উত্তর নোয়াপাড়ার মৃত মুন্তাজ শিকদারের ছেলে রফিকুল ইসলাম, ফারুক শিকদার, মিঠুন সিকদার ৫ লাখ টাকা চাঁদা দাবি করে আসছিল। চাঁদার টাকা না দিতে পারায় শনিবার তারা দেশীয় অস্ত্র দিয়ে আমাকে এলোপাতাড়ি কোপাতে থাকে। তাদের ধারালো অস্ত্রের আঘাতে আমার ডান হাতের মধ্যমা আঙুল কেটে পড়ে যায়। আঘাত ঠেকাতে গেলে বাঁ হাতের কবজিও গুরুতর জখম হয়। পরে স্থানীয় বাসিন্দারা আমাকে মাগুরা ২৫০ শয্যা বিশিষ্ট সদর হাসপাতালে সার্জারি ওয়ার্ডে ভর্তি করেন। হাসপাতালের জরুরি বিভাগের ডাক্তার সুমাইয়া আক্তার বলেন, ডান হাতের আঙুল কেটে ঝুলে পড়া ও বাম হাতে কবজির ওপরে আঘাতপ্রাপ্ত হয়ে এক নারী ২৫০ শয্যা সদর হাসপাতালে ভর্তি হয়েছেন। আমরা তাকে চিকিৎসা দিচ্ছি। মাগুরা সদর থানার ভারপ্রাপ্ত কর্মকর্তা (ওসি) আইয়ুব আলী বলেন, এ ঘটনায় রোববার থানায় মামলা দায়ের করা হয়েছে। অভিযুক্ত একজনকে গ্রেপ্তার করা হয়েছে।",
    "date": "2025-12-01 02:19:00",
    "crawled_at": "2025-12-17 23:17:53"
}