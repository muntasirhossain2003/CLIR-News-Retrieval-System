{
    "url": "https://www.dhakapost.com/national/417354",
    "language": "bangla",
    "source": "dhaka_post",
    "title": "মাঠ কর্মকর্তাদের চূড়ান্ত ভোটকেন্দ্রের তালিকা দিতে বলল ইসি",
    "body": "গণভোট ও জাতীয় সংসদ নির্বাচনের জন্য ভোটকেন্দ্রের চূড়ান্ত তালিকা পাঠাতে মাঠ কর্মকর্তাদের নির্দেশনা দিয়েছে নির্বাচন কমিশন (ইসি)। বুধবার (১৭ ডিসেম্বর) উপসচিব মো. হুমায়ুন কবির মাঠ কর্মকর্তাদের নির্দেশনাটি পাঠিয়েছেন। এতে বলা হয়েছে, জাতীয় সংসদ নির্বাচনে ভোটকেন্দ্র স্থাপন এবং ব্যবস্থাপনা নীতিমালা- ২০২৫ অনুযায়ী ১০ সেপ্টেম্বর ভোটকেন্দ্রের খসড়া তালিকা প্রকাশ করা হয় এবং দাবি-আপত্তি নিষ্পত্তিপূর্বক ২০ অক্টোবর ভোটকেন্দ্রের প্রাথমিক চূড়ান্ত তালিকা প্রস্তুত করা হয়। প্রাথমিকভাবে চূড়ান্ত ভোটকেন্দ্রগুলোতে নীতিমালা অনুসরণে কোনো পরিবর্তন, প্রতিস্থাপন বা সংশোধনের প্রয়োজন হলে তা পাঁচদিনের মধ্যে সম্পন্ন করে পাঠাতে হবে। তালিকা প্রেরণের সময় নিম্নলিখিত বিষয়গুলো গুরুত্বের সাথে যাচাই করতে হবে: নির্বাচনী এলাকার নম্বর ও নাম সঠিক আছে কি না; উপজেলা বা থানার নাম নির্ভুল কি না; ভোটকেন্দ্রের ক্রমিক নম্বর ও সিরিয়াল নম্বর সঠিক আছে কি না এবং ভোটার সংখ্যা সঠিকভাবে লিপিবদ্ধ হয়েছে কি না। এ ছাড়া, তথ্যের যোগফল যাচাই করতে হবে এবং অস্থায়ী কেন্দ্র বা কক্ষের ক্ষেত্রে যথাযথ ব্যাখ্যাসহ সংশ্লিষ্ট কলামে ‘অস্থায়ী’ শব্দটি উল্লেখ আছে কি না, তা নিশ্চিত করতে হবে। সবশেষে, নীতিমালা অনুযায়ী ভোটার সংখ্যার অনুপাতে ভোটকেন্দ্র ও ভোটকক্ষের সংখ্যা নির্ধারিত হয়েছে কি না, তাও পুনরায় পরীক্ষা করে দেখতে হবে। চিঠিতে আরও বলা হয়েছে, দ্বাদশ জাতীয় সংসদ নির্বাচনে ব্যবহৃত যেসব ভোটকেন্দ্র পরিবর্তন করা হয়েছে এবং গণভোট ও ত্রয়োদশ জাতীয় সংসদ নির্বাচনের জন্য যেসব ভোটকেন্দ্র নতুন প্রস্তাব করা হয়েছে, তার আসনভিত্তিক সারসংক্ষেপ প্রেরণ করতে হবে। এছাড়া জাতীয় সংসদ নির্বাচনে ভোটকেন্দ্র স্থাপন এবং ব্যবস্থাপনা নীতিমালা-২০২৫ অনুযায়ী ভোটকেন্দ্রের প্রস্তাব করা হয়েছে মর্মে সিনিয়র জেলা নির্বাচন অফিসার বা জেলা নির্বাচন অফিসারকে প্রত্যয়নসহ পাঠাতে হবে। আগামী ১২ ফেব্রুয়ারি সংসদ নির্বাচনের ভোটগ্রহণ অনুষ্ঠিত হবে।",
    "date": "2025-12-17 20:32:00",
    "crawled_at": "2025-12-17 23:08:44"
}