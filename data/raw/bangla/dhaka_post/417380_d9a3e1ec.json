{
    "url": "https://www.dhakapost.com/country/417380",
    "language": "bangla",
    "source": "dhaka_post",
    "title": "মাগুরায় আ.লীগ নেতা গ্রেপ্তার",
    "body": "কর্যক্রম নিষিদ্ধ আওয়ামী লীগের মাগুরা জেলা শাখার সিনিয়র সহসভাপতি মুন্সী রেজাউল হককে (৮৬) গ্রেপ্তার করেছে পুলিশ। বুধবার (১৭ ডিসেম্বর) মাগুরা শহরের পারনান্দুয়ালী মুন্সীপাড়া মসজিদে মাগরিবের নামাজ আদায় শেষে বের হওয়ার সময় তাকে গ্রেপ্তার করা হয়। গ্রেপ্তারের বিষয়টি নিশ্চিত করেছেন মাগুরা সদর থানার ভারপ্রাপ্ত কর্মকর্তা (ওসি) মো. আশিকুর রহমান। তিনি ঢাকা পোস্টকে বলেন, মুন্সী রেজাউল হক বৈষম্যবিরোধী আন্দোলনে নাশকতা মামলার সন্দেহভাজন আসামি। তার নামে অন্য কোনো মামলা রয়েছে কি না, সে বিষয়েও খোঁজখবর নেওয়া হচ্ছে। রাতেই তাকে আদালতে সোপর্দ করা হবে বলেও জানান তিনি। এদিকে সুনির্দিষ্ট কোনো মামলা না থাকা সত্ত্বেও অন্যায়ভাবে তাকে গ্রেপ্তার করা হয়েছে বলে দাবি করেছেন তার মেয়ে অ্যাডভোকেট ফারজানা ইয়াসমিন মালতি। তিনি বলেন, আমার বাবার বয়স ৮৬ বছর। তিনি শারীরিকভাবে অসুস্থ এবং বিভিন্ন রোগে ভুগছেন। তার নামে কোনো মামলা নেই, তিনি কোথাও পালিয়েও যাননি। এরপরও বিজয়ের মাসে একজন বয়োবৃদ্ধ মুক্তিযোদ্ধাকে গ্রেপ্তার করা অত্যন্ত দুঃখজনক ও অন্যায়। আমি এই ঘটনার তীব্র নিন্দা জানাই।",
    "date": "2025-12-17 22:00:00",
    "crawled_at": "2025-12-17 23:15:59"
}