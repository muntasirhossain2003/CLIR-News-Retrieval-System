{
    "url": "https://www.dhakapost.com/country/404194",
    "language": "bangla",
    "source": "dhaka_post",
    "title": "নওগাঁ সীমান্ত থেকে বাংলাদেশি যুবককে ধরে নিয়ে গেছে বিএসএফ",
    "body": "নওগাঁর পোরশা উপজেলার নিতপুর সীমান্ত থেকে আইয়ুব আলী (৩৫) নামের এক বাংলাদেশি যুবককে ধরে নিয়ে গেছে ভারতীয় সীমান্তরক্ষী বাহিনী (বিএসএফ)। বৃহস্পতিবার (২৩ অক্টোবর) ভোরে উপজেলার নিতপুর সীমান্তের ২৩১ নম্বর পিলার এলাকা থেকে তাকে আটক করে নিয়ে যায় বিএসএফ সদস্যরা। আটক আইয়ুব আলী পোরশা উপজেলার নিতপুর গোপালগঞ্জ গ্রামের আব্দুল মান্নানের ছেলে। নওগাঁ ১৬ বিজিবি সূত্রে জানা গেছে, ভোরে সীমান্ত পার হয়ে গরু পার করতে ভারতে প্রবেশ করেন আইয়ুব আলী। এ সময় বিএসএফ সদস্যরা তাকে ধাওয়া করে। ধাওয়ার সময় তিনি আহত হয়ে পড়লে বিএসএফ সদস্যরা তাকে আটক করে ভারতে নিয়ে যায়। ঘটনার সত্যতা নিশ্চিত করে নওগাঁ ১৬ বিজিবির কমান্ডার লেফটেন্যান্ট কর্নেল আরিফুল ইসলাম মাসুম ঢাকা পোস্টকে বলেন, সীমান্তে গরু পার করতে গিয়ে বিএসএফের হাতে আটক হয়েছে ওই যুবক। আহত হওয়ায় বর্তমানে সে ভারতের মালদা হাসপাতালে চিকিৎসাধীন। তাকে ফেরানোর জন্য বিএসএফের সঙ্গে যোগাযোগ করা হয়েছে এবং দেশে ফেরাতে প্রয়োজনীয় ব্যবস্থা নেওয়া হচ্ছে।",
    "date": "2025-10-23 17:09:00",
    "crawled_at": "2025-12-17 23:38:26"
}