{
    "url": "https://www.dhakapost.com/sports/417381",
    "language": "bangla",
    "source": "dhaka_post",
    "title": "দুঃসংবাদ পেল ভারত",
    "body": "সাম্প্রতিক সময়ে বারবার চোটে পড়ছেন শুভমান গিল। তাকে নিয়ে উদ্বেগ কিছুতেই কাটছে না। এবার পায়ে চোট পেলেন ভারতীয় দলের সহ-অধিনায়ক। পায়ের চোটের কারণে আজ দক্ষিণ আফ্রিকার বিপক্ষে চতুর্থ টি-টোয়েন্টি ম্যাচ থেকে ছিটকে গেছেন তিনি। কলকাতায় দক্ষিণ আফ্রিকার বিপক্ষে টেস্টে ঘাড়ে চোট পেয়েছিলেন ভারতীয় দলের এই ওপেনার। হাসপাতালে ভর্তি করাতে হয়েছিল তাকে। সেই চোট সারিয়ে চলতি টি-টোয়েন্টি সিরিজে মাঠে ফিরেছিলেন তিনি। প্রথম তিনটি ম্যাচ খেলেছেন। কিন্তু আবার নতুন করে চোট পেলেন গিল। কীভাবে এই চোট পেলেন তা জানানো হয়নি। সংবাদসংস্থা পিটিআই জানিয়েছে, চোটের কারণে আজকের ম্যাচে খেলতে পারবেন না গিল। আজ গিলের পরিবর্তে ওপেনিংয়ে সঞ্জু স্যামসনকে খেলানো হতে পারে। এই সিরিজে গিল তিনটি ম্যাচে মাত্র ৩২ রান করেছেন। প্রথম ম্যাচে চার রান করে আউট হন। এরপর মুল্লানপুরে প্রথম বলেই ডাক খেয়ে আউট হয়ে যান। ধর্মশালায় তিনি ২৮ রান করে ফর্মে ফেরার ইঙ্গিত দিয়েছিলেন। তবে এবার সিরিজ থেকেই ছিটকে যেতে পারেন।",
    "date": "2025-12-17 22:01:00",
    "crawled_at": "2025-12-17 22:48:08"
}