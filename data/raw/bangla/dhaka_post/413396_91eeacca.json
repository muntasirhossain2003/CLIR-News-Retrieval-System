{
    "url": "https://www.dhakapost.com/sports/413396",
    "language": "bangla",
    "source": "dhaka_post",
    "title": "বিশ্বকাপে আমিরুলের হ্যাটট্রিক কোরিয়াকে রুখে দিলো বাংলাদেশ",
    "body": "জুনিয়র হকি বিশ্বকাপের দ্বিতীয় ম্যাচেই বাংলাদেশ পয়েন্ট পেয়েছে। আজ (রোববার) চেন্নাইয়ের রাধাকৃষ্ণ হকি স্টেডিয়ামে বাংলাদেশ ৩-৩ গোলে দক্ষিণ কোরিয়াকে রুখে দেয়। গত ম্যাচের মতো এবারো আমিরুল ইসলাম হ্যাটট্রিক করেছেন। ম্যাচের প্রথম কোয়ার্টারে কোরিয়া ২-০ ব্যবধানে এগিয়ে যায়। ৭ মিনিটে লি ও ১২ মিনিটে সন পেনাল্টি কর্নার থেকে গোল করেন। দ্বিতীয় কোয়ার্টারের প্রথম মিনিটেই কোরিয়া পেনাল্টি স্ট্রোক পায়। লি গোল করতে ভুল করেননি। ৩-০ গোলের লিড নিয়ে দুই দল ড্রেসিংরুমে ফেরে। তৃতীয় কোয়ার্টারের পাঁচ মিনিটে পেনাল্টি কর্নার থেকে বাংলাদেশের হয়ে গোল করেন আমিরুল। চতুর্থ কোয়ার্টারের প্রথম মিনিটে আবারো পেনাল্টি কর্নার থেকে গোল করেন তিনি। ৩-২ স্কোরলাইন হওয়ায় বাংলাদেশ পয়েন্ট পাওয়ার সর্বাত্মক চেষ্টা করে। ৫৬ মিনিটে আবারো পেনাল্টি কর্নার থেকে আমিরুল গোল করলে বাংলাদেশের ডাগ আউট উল্লাসে মাতে। স্কোরলাইন ৩-৩ হওয়ার পর ম্যাচের বাকি চার মিনিট বেশ সতর্কতার সঙ্গে খেলে বাংলাদেশ। খেলা শেষের সিগন্যালের পরপরই বাংলাদেশ হাঁপ ছেড়ে বাঁচে। কোরিয়ার মতো শক্তিশালী দলের বিপক্ষে এক পয়েন্ট পাওয়া বেশ তৃপ্তির। দক্ষিণ কোরিয়া যুব বিশ্বকাপ হকিতে নিয়মিত অংশ নেওয়া দল। ১৯৮৯ সালে তারা চতুর্থ হয়েছিল। ২০২৩ সালে ১৬ দলের মধ্যে অবশ্য ১৩তম স্থান অজর্ন করেছিল। এবার যুব হকি বিশ্বকাপ ২৪ দল নিয়ে হচ্ছে। বাংলাদেশ যুব এশিয়া কাপে ষষ্ঠ হওয়ায় প্রথমবারের মতো বিশ্বকাপ খেলার সুযোগ পেয়েছে। দুই ম্যাচের মধ্যে একটিতে পয়েন্টও পেয়েছে। গতকাল অস্ট্রেলিয়ার বিপক্ষে লড়াই করে ৩-৫ গোলে হেরেছে। দুই ম্যাচই বাংলাদেশ তিনটি করে গোল করেছে। দুই ম্যাচই হ্যাটট্রিক করেছেন আমিরুল। আজ কোরিয়ার বিপক্ষে বাংলাদেশের পয়েন্ট এনে দিয়ে তিনি ম্যাচসেরাও হয়েছেন।",
    "date": "2025-11-30 20:31:00",
    "crawled_at": "2025-12-17 22:53:29"
}