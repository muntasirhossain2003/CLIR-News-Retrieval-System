{
    "url": "https://www.dhakapost.com/economy/390883",
    "language": "bangla",
    "source": "dhaka_post",
    "title": "দ্বিতীয়বারের মতো আন্তর্জাতিক স্বীকৃতি পেল সোনালী লাইফ",
    "body": "দেশের শীর্ষ স্থানীয় ও দ্রুত বর্ধনশীল জীবনবীমা প্রতিষ্ঠান সোনালী লাইফ ইন্স্যুরেন্স আবারও আন্তর্জাতিক অঙ্গনে সাফল্যের স্বীকৃতি পেয়েছে। দ্বিতীয়বারের মতো মর্যাদাপূর্ণ কমনওয়েলথ পার্টনারশিপ সামিট ও বিজনেস এক্সিলেন্স অ্যাওয়ার্ডস ২০২৫-এ একাধিক পুরস্কার অর্জন করেছে প্রতিষ্ঠানটি। শুক্রবার (২৯ আগস্ট) মালয়েশিয়ার কুয়ালালামপুরে কনকর্ড হোটেলে জমকালো এক অনুষ্ঠানে সোনালী লাইফের পক্ষ থেকে এ পুরস্কার গ্রহণ করেন সোনালী লাইফের পরিচালক শেখ মোহাম্মদ ড্যানিয়েল। এসময় আরও উপস্থিত ছিলেন সোনালী লাইফের উপ-ব্যবস্থাপনা পরিচালক সৈয়দ মোহাম্মদ আজিম, প্রধান তথ্য কর্মকর্তা (সিআইও) হাসিব রেজা, সহকারী ব্যবস্থাপনা পরিচালক এমদাদুল হক সাহিল, এজিএম মিজানুরর হমান ও উপ-ব্যবস্থাপক মাহমুদুর রহমান। এ বছর সোনালী লাইফ ইন্স্যুরেন্স ছয়টি পৃথক বিভাগে পুরস্কার অর্জন করে। এগুলো হলো– ‘ডিজিটাল ইন্স্যুরেন্স ইনিশিয়েটিভ অব দ্য ইয়ার’, ‘ইন্স্যুরটেক ইনিশিয়েটিভ অব দ্য ইয়ার’, ‘এডুকেশন ইন্স্যুরেন্স ইনিশিয়েটিভ অব দ্য ইয়ার’, ‘বেস্ট মার্কেটিং ইনিশিয়েটিভ অব দ্য ইয়ার’, ‘নিউ ইন্স্যুরেন্স প্রোডাক্ট অব দ্য ইয়ার’ ও ‘বেস্ট কাস্টমার সার্ভিস ইনিশিয়েটিভ অব দ্য ইয়ার’। এ বিষয়ে সোনালী লাইফ ইন্স্যুরেন্সের পরিচালক শেখ মোহাম্মদ ড্যানিয়েল বলেন, আমাদের নিরলস উদ্ভাবনী প্রচেষ্টা, ডিজিটাইজেশন, গ্রাহক কেন্দ্রিক পরিকল্পনা এবং দ্রুততম সময়ে বীমাদাবি নিষ্পত্তির অঙ্গীকারই পুরস্কারের এই সাফল্যের মূল চালিকা শক্তি। এর আগে ২০২৩ সালেও সোনালী লাইফ ছয়টি ক্যাটাগরিতে কমনওয়েলথ পার্টনারশিপ সামিট এবং বিজনেস এক্সিলেন্স অ্যাওয়ার্ডের স্বীকৃতি লাভ করেছিল।",
    "date": "2025-08-30 05:31:00",
    "crawled_at": "2025-12-17 23:43:49"
}