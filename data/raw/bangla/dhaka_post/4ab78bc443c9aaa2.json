{
    "url": "https://www.dhakapost.com/national/415847?utm_source=internal&utm_medium=related_content&utm_campaign=interlinking",
    "language": "bangla",
    "source": "dhaka_post",
    "title": "সূত্রাপুরে মোটরসাইকেলের ধাক্কায় আহত বৃদ্ধের মৃত্যু",
    "body": "রাজধানীর সূত্রাপুর থানা এলাকায় রাস্তা পারাপারের সময় দ্রুতগামী মোটরসাইকেলের ধাক্কায় আহত তুলসী দাস (৬০) নামে এক বৃদ্ধ নিহত হয়েছেন। বৃহস্পতিবার (১১ ডিসেম্বর) ভোর সোয়া চারটার দিকে ঢাকা মেডিকেল কলেজ (ঢামেক) হাসপাতালে নিয়ে গেলে চিকিৎসাধীন অবস্থায় তার মৃত্যু হয়। নিহত তুলসী দাসের ছেলে শুভ দাস বলেন, আমার বাবা মঙ্গলবার (৯ ডিসেম্বর) বিকেলের দিকে সূত্রাপুর উইসডোম স্কুলের পাশে রাস্তা পারাপারের সময় দ্রুতগামী মোটরসাইকেল ধাক্কা দেয়। এতে গুরুতর আহত হয়ে রাস্তায় পড়ে থাকেন। পরে আমরা খবর পেয়ে দ্রুত স্থানীয় একটি হাসপাতালে নিয়ে যাই। ওখানে অবস্থার অবনতি হলে উন্নত চিকিৎসার জন্য আজ ভোরের দিকে ঢাকা মেডিকেলে নিয়ে এলে চিকিৎসাধীন অবস্থায় তিনি মারা যান। ঢামেক হাসপাতালের পুলিশ ক্যাম্পের ইনচার্জ পরিদর্শক মো. ফারুক জানান, মরদেহ হাসপাতালে জরুরি বিভাগের মর্গে রাখা হয়েছে। বিষয়টি সংশ্লিষ্ট থানাকে জানানো হয়েছে।",
    "date": "2025-12-11 10:47:00",
    "crawled_at": "2025-12-17 23:14:46"
}