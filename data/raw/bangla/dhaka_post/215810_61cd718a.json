{
    "url": "https://www.dhakapost.com/country/215810",
    "language": "bangla",
    "source": "dhaka_post",
    "title": "ঢাকায় হেরোইন ও ইয়াবা সরবরাহ করতেন আরজিনা",
    "body": "নওগাঁর পোরশায় অভিনব কায়দায় মাটির নিচে পুঁতে রাখা ৫৫০ গ্রাম হেরোইন ও তিন হাজার ৮১৫ পিস ইয়াবাসহ এক নারী মাদক কারবারিকে গ্রেপ্তার করেছে র‌্যাব। মঙ্গলবার (১৫ আগস্ট) দুপুর সাড়ে ১২টার দিকে উপজেলার ছাওড় গ্রামে অভিযান চালিয়ে তাকে গ্রেপ্তার করেন র‌্যাব-৫ জয়পুরহাট ক্যাম্পের সদস্যরা। গ্রেপ্তার হওয়া ওই নারী মাদক কারবারির নাম আরজিনা বেগম (৩৮)। তিনি ওই গ্রামের মজিবর রহমানের মেয়ে। র‌্যাব সূত্রে জানা যায়, গোপন সংবাদের ভিত্তিতে উপজেলার ছাওড় গ্রামের আরজিনা বেগমের বাড়িতে অভিযান চালায় র‌্যাব। অভিযানে ওই মাদক কারবারিকে আটক করা হয়। এরপর তার বাড়ির দেয়ালের পাশের মাটির নিচে পুঁতে রাখা ৫৫০ গ্রাম হেরোইন ও তিন হাজার ৮১৫ পিস ইয়াবা জব্দ করা হয়। র‌্যাব-৫ জয়পুরহাট ক্যাম্পের কোম্পানি কমান্ডার (ভারপ্রাপ্ত) সিনিয়র সহকারী পুলিশ সুপার রফিকুল ইসলাম ঢাকা পোস্টকে বলেন,প্রাথমিক জিজ্ঞাসাবাদে পার্শ্ববর্তী চাঁপাইনবাবগঞ্জ থেকে মাদক সংগ্রহের কথা স্বীকার করেছেন আরজিনা। নওগাঁ ও বগুড়াসহ রাজধানী ঢাকার বিভিন্ন ডিলার ও খুচরা মাদক বিক্রেতাদের কাছে এসব মাদক সরবরাহ করতেন তিনি। আরজিনার বিরুদ্ধে স্থানীয় থানায় মাদকদ্রব্য নিয়ন্ত্রণ আইনে মামলা দায়ের করা হয়েছে। পোরশা থানার ভারপ্রাপ্ত কর্মকর্তা (ওসি) জহুরুল ইসলাম ঢাকা পোস্টকে বলেন, ওই নারীকে গ্রেপ্তারের পর থানা পুলিশের কাছে সোপর্দ করেছে র‌্যাব। তাকে শিগগিরই আদালতের মাধ্যমে কারাগারে পাঠানো হবে।",
    "date": "2023-08-15 23:29:00",
    "crawled_at": "2025-12-17 23:38:35"
}