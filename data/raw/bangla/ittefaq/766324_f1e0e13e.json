{
    "url": "https://www.ittefaq.com.bd/766324/%E0%A6%98%E0%A6%A8-%E0%A6%95%E0%A7%81%E0%A7%9F%E0%A6%BE%E0%A6%B6%E0%A6%BE%E0%A7%9F-%E0%A6%AD%E0%A6%BE%E0%A6%B0%E0%A6%A4%E0%A7%87-%E0%A6%8F%E0%A6%95%E0%A6%BE%E0%A6%A7%E0%A6%BF%E0%A6%95-%E0%A6%AF%E0%A6%BE%E0%A6%A8%E0%A6%AC%E0%A6%BE%E0%A6%B9%E0%A6%A8%E0%A7%87%E0%A6%B0-%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7%E0%A7%87-%E0%A6%AD%E0%A7%9F%E0%A6%BE%E0%A6%AC%E0%A6%B9",
    "language": "bangla",
    "source": "ittefaq",
    "title": "ঘন কুয়াশায় ভারতে একাধিক যানবাহনের সংঘর্ষে ভয়াবহ আগুন, নিহত বেড়ে ১৩",
    "body": "ভারতের উত্তর প্রদেশের মথুরায় দিল্লি–আগ্রা এক্সপ্রেসওয়েতে ভয়াবহ সড়ক দুর্ঘটনায় নিহতের সংখ্যা বেড়ে ১৩ জনে দাঁড়িয়েছে। মঙ্গলবার (১৬ ডিসেম্বর) সকালে ঘন কুয়াশার কারণে এ দুর্ঘটনা ঘটে। সংবাদমাধ্যম এনডিটিভির খবরে বলা হয়, ঘন কুয়াশার কারণে দৃশ্যমানতা অত্যন্ত কম থাকায় এক্সপ্রেসওয়েতে অন্তত সাতটি বাস ও তিনটি গাড়ির মধ্যে সংঘর্ষ হয়। সংঘর্ষের পর কয়েকটি যানবাহনে আগুন ধরে যায়, ফলে হতাহতের সংখ্যা বাড়ে। মথুরার জেলা ম্যাজিস্ট্রেট (ডিএম) চন্দ্র প্রকাশ সিং সাংবাদিকদের জানান, দুর্ঘটনায় এখন পর্যন্ত ১৩ জন নিহত হয়েছেন। তিনি বলেন, কয়েকটি ছোট বাস, একটি টেম্পো ট্রাভেলার ও অন্যান্য ছোট যানবাহনের মধ্যে এই সংঘর্ষের ঘটনা ঘটে। এ ঘটনায় আহত হয়েছেন অন্তত ২৫ জন। তাদের স্থানীয় বিভিন্ন হাসপাতালে ভর্তি করা হয়েছে। তবে আহতদের কারও অবস্থা গুরুতর নয় বলে প্রশাসনের পক্ষ থেকে জানানো হয়েছে। দুর্ঘটনায় প্রাণহানির ঘটনায় গভীর শোক প্রকাশ করেছেন উত্তর প্রদেশের মুখ্যমন্ত্রী যোগী আদিত্যনাথ। সামাজিক যোগাযোগমাধ্যমে দেওয়া এক বার্তায় তিনি বলেন, ‘মথুরা জেলার যমুনা এক্সপ্রেসওয়েতে সড়ক দুর্ঘটনায় প্রাণহানির ঘটনা অত্যন্ত মর্মান্তিক। শোকাহত পরিবারের প্রতি সমবেদনা জানাচ্ছি। আহতদের যথাযথ চিকিৎসা নিশ্চিত করতে জেলা প্রশাসনকে নির্দেশ দেওয়া হয়েছে।’ উল্লেখ্য, এর আগের দিন ঘন কুয়াশার কারণে দিল্লি–মুম্বাই এক্সপ্রেসওয়েতেও প্রায় ২০টি গাড়ির মধ্যে ভয়াবহ সংঘর্ষের ঘটনা ঘটে। ওই দুর্ঘটনায় দুই পুলিশ কর্মকর্তাসহ চারজন নিহত হন এবং ১৫ থেকে ২০ জন গুরুতর আহত হন।",
    "date": "প্রকাশ : ১৬ ডিসেম্বর ২০২৫, ১৭:৪১",
    "crawled_at": "2025-12-17 00:23:13"
}