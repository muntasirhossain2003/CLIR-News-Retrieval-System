{
    "url": "https://www.ittefaq.com.bd/766174/%E0%A6%AA%E0%A6%BE%E0%A6%B0%E0%A7%8D%E0%A6%B2%E0%A6%BE%E0%A6%B0-%E0%A6%89%E0%A6%A6%E0%A7%8D%E0%A6%AC%E0%A7%8B%E0%A6%A7%E0%A6%A8%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%AC%E0%A6%BF%E0%A6%A4%E0%A6%B0%E0%A7%8D%E0%A6%95%E0%A7%87-%E0%A6%AA%E0%A6%B0%E0%A7%80%E0%A6%AE%E0%A6%A3%E0%A6%BF",
    "language": "bangla",
    "source": "ittefaq",
    "title": "পার্লার উদ্বোধনে গিয়ে বিতর্কে পরীমণি",
    "body": "আলোচনা-সমালোচনা যেন ঢাকাই চিত্রনায়িকা পরীমণির নিত্যসঙ্গী। প্রায়ই নানা কর্মকাণ্ডের মাধ্যমে আলোচনায় থাকেন এই নায়িকা। বিশেষ করে তার ব্যক্তিজীবন প্রায়ই নানা বিতর্কের জন্ম দেয়। সম্প্রতি নরসিংদীতে একটি বিউটি পার্লার উদ্বোধন করতে গিয়ে আবারও আলোচনায় এসেছেন এই নায়িকা। এবার আলোচনার কারণ তার খোলামেলা পোশাক। পার্লার উদ্বোধনের এই অনুষ্ঠানটি কবে অনুষ্ঠিত হয়েছিল, তা অবশ্য জানা যায়নি। তবে সামাজিক মাধ্যমে ভাইরাল হওয়া কিছু ভিডিও ও ছবিতে পরীমণির সেই মুহূর্তগুলো দেখা যায়। দেখা যায়, উদ্বোধনের অনুষ্ঠানে পরীমণি একটি সবুজ রঙের স্লিভলেস ওপেন গাউন পরেছেন। নায়িকার এমন খোলামেলা পোশাক ভালোভাবে নেননি নেটিজেনরা। অনেকেই পরীমণির সেই ছবি-ভিডিওগুলো শেয়ার করে তার পোশাকের রুচি নিয়ে নেতিবাচক মন্তব্য করেন; বিশেষ করে জনসমক্ষে এমন খোলামেলা পোশাক পরা নিয়ে তৈরি হয় সমালোচনা। তবে এমন সমালোচনা নতুন নয়। সদ্যই রাজধানীর বসুন্ধরায় একটি স্বর্ণের দোকান উদ্বোধন করতে গিয়েও আলোচনার জন্ম দেন এই নায়িকা। এদিকে, মুক্তির অপেক্ষায় রয়েছে পরী অভিনীত সিনেমা ‘ডোডোর গল্প’। পাশাপাশি নতুন বছরে শুরু হতে যাচ্ছে তার নতুন রাজনৈতিক থ্রিলার সিনেমা ‘গোলাপ’-এর শুটিং। সামছুল হুদার পরিচালনায় এই সিনেমায় তার সহশিল্পী হিসেবে রয়েছেন নিরব হোসেন। ছোট শহরের রাজনৈতিক বাস্তবতাকে কেন্দ্র করে তৈরি হওয়া এই সিনেমাটির চিত্রনাট্য লিখেছেন অনিক বিশ্বাস।",
    "date": "প্রকাশ : ১৫ ডিসেম্বর ২০২৫, ১৫:০৩",
    "crawled_at": "2025-12-17 19:57:52"
}