{
    "url": "https://www.ittefaq.com.bd/765492/%E0%A6%87%E0%A6%89%E0%A6%95%E0%A7%8D%E0%A6%B0%E0%A7%87%E0%A6%A8%E0%A7%87%E0%A6%B0-%E0%A6%A8%E0%A7%8D%E0%A6%AF%E0%A6%BE%E0%A6%9F%E0%A7%8B%E0%A6%A4%E0%A7%87-%E0%A6%AF%E0%A7%8B%E0%A6%97%E0%A6%A6%E0%A6%BE%E0%A6%A8%E0%A7%87%E0%A6%B0-%E0%A6%B8%E0%A6%AE%E0%A7%8D%E0%A6%AD%E0%A6%BE%E0%A6%AC%E0%A6%A8%E0%A6%BE-%E0%A6%A8%E0%A7%87%E0%A6%87-%E0%A6%B8%E0%A7%8D%E0%A6%AC%E0%A7%80%E0%A6%95%E0%A6%BE%E0%A6%B0",
    "language": "bangla",
    "source": "ittefaq",
    "title": "ইউক্রেনের ন্যাটোতে যোগদানের সম্ভাবনা নেই, স্বীকার করলেন জেলেনস্কি",
    "body": "ইউক্রেনের প্রেসিডেন্ট ভলোদিমির জেলেনস্কি স্বীকার করেছেন, আপাতত ন্যাটো জোটে ইউক্রেনের যোগদানের কোনো সম্ভাবনা তিনি দেখছেন না। মঙ্গলবার (৯ ডিসেম্বর) ইউক্রেনীয় সংবাদ ওয়েবসাইট স্ট্রানা জানিয়েছে, জেলেনস্কি বলেছেন, 'আমরা বাস্তববাদী। আমরা সত্যিই ন্যাটোতে যোগ দিতে চাই - এটা ন্যায্য। কিন্তু আমরা নিশ্চিতভাবে জানি, যুক্তরাষ্ট্র বা অন্য কোনো দেশ এখনো ইউক্রেনকে জোটে দেখতে চাচ্ছে না। রাশিয়া অবশ্যই আমাদের সেখানে কখনো দেখতে চাইবে না।' তিনি ইউক্রেনে নির্বাচন অনুষ্ঠানের জন্যও প্রস্তুতির কথা জানিয়েছেন। জেলেনস্কির মতে, আগামী ৬০ থেকে ৯০ দিনের মধ্যে একটি নির্বাচন প্রস্তুত করা যেতে পারে। এর আগে ইউক্রেনের কেন্দ্রীয় নির্বাচন কমিশনের প্রধান ওলেগ ডিডেনকো বলেছিলেন, যুদ্ধ বন্ধের পর নির্বাচন আয়োজন করতে তিন মাসেরও বেশি সময় লাগতে পারে।",
    "date": "প্রকাশ : ১০ ডিসেম্বর ২০২৫, ১৬:৫৪",
    "crawled_at": "2025-12-16 19:51:24"
}