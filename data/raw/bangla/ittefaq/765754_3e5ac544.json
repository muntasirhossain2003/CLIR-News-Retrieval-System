{
    "url": "https://www.ittefaq.com.bd/765754/%E0%A6%95%E0%A6%B2%E0%A6%95%E0%A6%BE%E0%A6%A4%E0%A6%BE%E0%A6%AF%E0%A6%BC-%E0%A6%8F%E0%A6%95%E0%A6%87-%E0%A6%AE%E0%A6%9E%E0%A7%8D%E0%A6%9A%E0%A7%87-%E0%A6%86%E0%A6%B8%E0%A6%9B%E0%A7%87%E0%A6%A8-%E0%A6%B6%E0%A6%BE%E0%A6%B9%E0%A6%B0%E0%A7%81%E0%A6%96-%E0%A6%AE%E0%A7%87%E0%A6%B8%E0%A6%BF",
    "language": "bangla",
    "source": "ittefaq",
    "title": "কলকাতায় একই মঞ্চে আসছেন শাহরুখ-মেসি",
    "body": "আগামী ১৩ ডিসেম্বর ফুটবল কিংবদন্তি লিওনেল মেসি ও বলিউড কিং শাহরুখ খান ভারতের কলকাতায় একই মঞ্চে হাজির হচ্ছেন। দুই জগতের এই দুই তারকার উপস্থিতি কলকাতাবাসীর জন্য একটি ঐতিহাসিক মুহূর্ত হতে চলেছে। দীর্ঘ প্রতীক্ষার পর মেসি কলকাতায় পা রাখায় ফুটবলপ্রেমীরা ইতোমধ্যেই তাকে এক ঝলক দেখার জন্য প্রস্তুতি নিচ্ছেন। দুই তারকার আগমন ঘিরে উৎসবের আমেজে সেজে উঠেছে কলকাতা। গত ২ নভেম্বর নিজের জন্মদিনে শাহরুখ কলকাতায় যাওয়ার ইঙ্গিত দিলেও এবার সামাজিক মাধ্যম এক্স-এ তিনি তার আগমনের আসল কারণ স্পষ্ট করেছেন। শাহরুখ তার পোস্টে লেখেন, ‘এবার কলকাতায় নাইট প্ল্যান করছি না, বরং দিনেই মেসি রাইড হবে।’ শাহরুখের এই কথাতেই স্পষ্ট হয়ে যায় যে, তিনি ক্রিকেট মাঠ নয়, বরং ফুটবলের মাঠে আসছেন। এই নায়ক নিশ্চিত করেছেন, আগামী ১৩ ডিসেম্বর সল্টলেক স্টেডিয়ামের অনুষ্ঠানে স্বেচ্ছায় উপস্থিত থাকবেন। এর মধ্য দিয়ে মেসি-শাহরুখের যুগলবন্দী কলকাতার দর্শকদের জন্য বছরের সেরা উপহার হতে চলেছে। লিওনেল মেসি ও শাহরুখ খান। ছবি: এফবিসি নিউজ ২০১১ সালে যখন মেসি প্রথমবার কলকাতায় আসেন, তখন থেকেই শাহরুখ প্রকাশ্যে তাঁর প্রশংসা করে আসছেন। মুম্বাই ও কলকাতার বহু ফুটবল ইভেন্টে শুভেচ্ছাদূতের ভূমিকায় থেকেছেন কিং খান। তার মতে, ‘খেলাধুলা মানুষের হৃদয়কে এক করে। বড় তারকার সঙ্গে সেলফির জন্য নয়; বরং খেলাকে সম্মান করতেই আমি এমন আয়োজনে থাকতে পছন্দ করি।’ উল্লেখ্য, লিওনেল মেসি আগামী ১৩ থেকে ১৫ ডিসেম্বর পর্যন্ত ভারতে অবস্থান করবেন। প্রথমে তিনি কলকাতা, এরপর মুম্বাই এবং সবশেষে দিল্লি যাবেন।",
    "date": "প্রকাশ : ১২ ডিসেম্বর ২০২৫, ১৪:৩৮",
    "crawled_at": "2025-12-17 19:58:49"
}