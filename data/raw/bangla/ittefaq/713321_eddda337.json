{
    "url": "https://www.ittefaq.com.bd/713321/%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B0-%E0%A6%B8%E0%A6%B0%E0%A7%8D%E0%A6%AC%E0%A7%8B%E0%A6%9A%E0%A7%8D%E0%A6%9A-%E0%A6%AC%E0%A7%87%E0%A6%B8%E0%A6%BE%E0%A6%AE%E0%A6%B0%E0%A6%BF%E0%A6%95-%E0%A6%B8%E0%A6%AE%E0%A7%8D%E0%A6%AE%E0%A6%BE%E0%A6%A8%E0%A6%A8%E0%A6%BE-%E0%A6%AA%E0%A7%87%E0%A6%B2%E0%A7%87%E0%A6%A8",
    "language": "bangla",
    "source": "ittefaq",
    "title": "যুক্তরাষ্ট্রের সর্বোচ্চ বেসামরিক সম্মাননা পেলেন হিলারি-মেসি",
    "body": "যুক্তরাষ্ট্রের সর্বোচ্চ বেসামরিক সম্মাননা প্রেসিডেনশিয়াল মেডেল অব ফ্রিডম তুলে দিলেন প্রেসিডেন্ট জো বাইডেন। বিভিন্ন ক্ষেত্রে অনন্য অবদানের জন্য হিলারি ক্লিনটন, জর্জ সরোস, ড্যানজেল ওয়াশিংটন, লিওনেল মেসিসহ ১৯ জন বিখ্যাত ব্যক্তিকে এ সম্মাননা দেয়া হয়। দ্য নিউইয়র্ক টাইমসের প্রতিবেদন অনুযায়ী, শনিবার (৪ জানুয়ারি) হোয়াইট হাউজে এক জমকালো অনুষ্ঠানে প্রেসিডেনশিয়াল মেডেল অব ফ্রিডম প্রদান করেন জো বাইডেন। অনুষ্ঠানে রাজনীতিবিদ, মানবাধিকার, বিনোদন, বিজ্ঞান এবং ক্রীড়া জগতের খ্যাতিমান ব্যক্তিত্বরা উপস্থিত ছিলেন। অনুষ্ঠানে আরও পুরস্কৃত হন অভিনেতা-পরিচালক ডেনজেল ওয়াশিংটন। বিনোদন জগতে তার দীর্ঘ ক্যারিয়ারে অসাধারণ দক্ষতা প্রমাণ করেছেন তিনি। এছাড়া, আইরিশ ব্যান্ড ইউটু'র প্রধান গায়ক বোনোও এই পুরস্কারে ভূষিত হন। বিশ্বখ্যাত ফ্যাশন ডিজাইনার রালফ লরেনকেও এ সম্মাননা প্রদান করা হয়। এই প্রথম কোনো ফ্যাশন ডিজাইনারকে এ মেডেল দেয়া হলো। ক্রীড়া জগত থেকে পুরস্কৃতদের তালিকায় নাম আসে ফুটবল তারকা লিওনেল মেসির। যদিও তিনি অনুষ্ঠানে উপস্থিত ছিলেন না। এই তালিকায় আরও স্থান পান বিজ্ঞান, মানবাধিকার এবং সমাজসেবায় বিশেষ অবদান রাখা বেশ কয়েকজন উল্লেখযোগ্য ব্যক্তিত্ব। সাবেক মার্কিন পররাষ্ট্রমন্ত্রী হিলারি ক্লিনটন তার মেডেল গ্রহণের সময় উপস্থিত সবাই তাকে দাঁড়িয়ে অভিবাদন জানান। হিলারির সঙ্গে অনুষ্ঠানে উপস্থিত ছিলেন তার স্বামী সাবেক মার্কিন প্রেসিডেন্ট বিল ক্লিনটন, মেয়ে চেলসি ক্লিনটন এবং নাতি-নাতনিরা।",
    "date": "প্রকাশ : ০৫ জানুয়ারি ২০২৫, ১৩:৪১",
    "crawled_at": "2025-12-17 19:52:32"
}