{
    "url": "https://www.ittefaq.com.bd/766148/%E0%A6%AA%E0%A7%8D%E0%A6%B0%E0%A7%80%E0%A6%A4%E0%A6%BF-%E0%A6%AE%E0%A7%8D%E0%A6%AF%E0%A6%BE%E0%A6%9A%E0%A7%87-%E0%A6%AC%E0%A6%BF%E0%A6%9C%E0%A7%9F-%E0%A6%A6%E0%A6%BF%E0%A6%AC%E0%A6%B8-%E0%A6%89%E0%A6%A6%E0%A6%AF%E0%A6%BE%E0%A6%AA%E0%A6%A8-%E0%A6%95%E0%A6%B0%E0%A6%AC%E0%A7%87-%E0%A6%AC%E0%A6%BF%E0%A6%B8%E0%A6%BF%E0%A6%AC%E0%A6%BF",
    "language": "bangla",
    "source": "ittefaq",
    "title": "প্রীতি ম্যাচে বিজয় দিবস উদযাপন করবে বিসিবি",
    "body": "বিজয়ের চেতনায় আবারও একসঙ্গে মাঠে নামছেন দেশের সাবেক ক্রিকেটাররা। মহান বিজয় দিবসের সকালেই মিরপুরের শেরেবাংলা জাতীয় ক্রিকেট স্টেডিয়াম মুখরিত হবে তাদের পদচারণায়। প্রতি বছরের মতো এবারও আয়োজন করা হয়েছে ঐতিহ্যবাহী প্রীতি ক্রিকেট ম্যাচের। সেখানে মুখোমুখি হবে বীর মুক্তিযোদ্ধা ক্রিকেটার শহীদ জুয়েল ও শহীদ মুশতাকের নামে গঠিত দুটি একাদশ। ম্যাচটি শুরু হবে বিজয় দিবসের দিন সকাল ১০টায়। বাংলাদেশ ক্রিকেট বোর্ডের এই উদ্যোগ এখন প্রতি বছরই হয়ে উঠেছে ক্রিকেট ভক্তদের জন্য বিশেষ আকর্ষণ। খেলার ফল নয়, এই ম্যাচের আসল উদ্দেশ্য স্মরণ করা সেই বীরদের, যাদের আত্মত্যাগে এসেছে স্বাধীনতা। একই সঙ্গে দেশের ক্রিকেট ইতিহাসে অবদান রাখা সাবেক তারকাদের একসঙ্গে দেখার আনন্দটাও আলাদা। গতকাল দুই দলের স্কোয়াড ঘোষণা করা হয়েছে। শহীদ জুয়েল একাদশে নেতৃত্ব দেবেন বিসিবির প্রধান নির্বাচক মিনহাজুল আবেদীন নান্নু। তার সঙ্গী হিসেবে আছেন শাহরিয়ার হোসেন বিদ্যুৎ, জাভেদ ওমর বেলিম, রাজিন সালেহ, শাহরিয়ার নাফিস, আনোয়ার হোসেন, আব্দুর রাজ্জাক, মুশফিকুর রহমান বাবু, হারুন উর রশিদ লিটন, তালহা জুবায়ের, সানোয়ার হোসেন, সৈয়দ রাসেল, আনোয়ার হোসেন মনির, এনামুল হক মনি ও রকিবুল হাসান। অন্যদিকে শহীদ মুশতাক একাদশের নেতৃত্বে থাকবেন সাবেক অধিনায়ক ও বিসিবির পরিচালক খালেদ মাহমুদ সুজন। তার সঙ্গে আছেন হান্নান সরকার, নাদিফ চৌধুরী, আমিনুল ইসলাম বুলবুল, হাবিবুল বাশার সুমন, খালেদ মাসুদ পাইলট, মোহাম্মদ রফিক, হাসিবুল হোসেন শান্ত, মোহাম্মদ আশরাফুল, জাহাঙ্গীর আলম, তুষার ইমরান, মাহবুবুল আলম রবিন, সাজিদুল ইসলাম ও জামাল বাবু।",
    "date": "প্রকাশ : ১৫ ডিসেম্বর ২০২৫, ১২:১৯",
    "crawled_at": "2025-12-17 19:55:23"
}