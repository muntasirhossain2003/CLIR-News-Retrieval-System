{
    "url": "https://www.ittefaq.com.bd/766351/%E0%A6%AA%E0%A6%B0%E0%A6%BE%E0%A6%9C%E0%A7%9F%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%B6%E0%A7%8B%E0%A6%A7-%E0%A6%A8%E0%A6%BF%E0%A6%A4%E0%A7%87%E0%A6%87-%E0%A7%A7%E0%A7%AF%E0%A7%AD%E0%A7%A7-%E0%A6%B8%E0%A6%BE%E0%A6%B2%E0%A7%87-%E0%A6%86%E0%A6%AE%E0%A6%BE%E0%A6%A6%E0%A7%87%E0%A6%B0-%E0%A6%B8%E0%A6%B9%E0%A6%AF%E0%A7%8B%E0%A6%97%E0%A6%BF%E0%A6%A4%E0%A6%BE",
    "language": "bangla",
    "source": "ittefaq",
    "title": "পরাজয়ের প্রতিশোধ নিতেই ১৯৭১ সালে আমাদের সহযোগিতা করেছিল ভারত: গোলাম পরওয়ার",
    "body": "পাকিস্তানের কাছে ১৯৬৫ সালের যুদ্ধে পরাজয়ের প্রতিশোধ নিতেই ভারত ১৯৭১ সালে বাংলাদেশের স্বাধীনতাযুদ্ধে সহযোগিতা করেছিল—এমন মন্তব্য করেছেন বাংলাদেশ জামায়াতে ইসলামীর সেক্রেটারি জেনারেল মিয়া গোলাম পরওয়ার। মঙ্গলবার (১৬ ডিসেম্বর) মহান বিজয় দিবস উপলক্ষে রাজধানীর মানিক মিয়া অ্যাভিনিউয়ে জামায়াত আয়োজিত ম্যারাথন-পরবর্তী সমাবেশে প্রধান অতিথির বক্তব্যে তিনি এ কথা বলেন। মিয়া গোলাম পরওয়ার বলেন, “ভারত আমাদের স্বাধীনতার জন্য নয়, বরং পাকিস্তানের সঙ্গে ১৯৬৫ সালের যুদ্ধে লজ্জাজনক পরাজয়ের প্রতিশোধ নিতে আমাদের সহযোগিতা করেছিল। তারা বাংলাদেশের স্বাধীনতা ও সার্বভৌমত্বের স্বীকৃতি না দিয়ে আওয়ামী-বাকশালীদের মাধ্যমে দেশকে করদ রাজ্যে পরিণত করার পরিকল্পনা বাস্তবায়ন করেছিল। তবে আগস্ট বিপ্লবের মাধ্যমে সেই অবস্থার অবসান হয়েছে।” তিনি আরও বলেন, “১৯৭১ সালের ১৬ ডিসেম্বর পাক বাহিনী আমাদের ওপর চালানো জুলুম-নির্যাতনের দায় স্বীকার করে আত্মসমর্পণ করেছিল। কিন্তু প্রতিবেশী রাষ্ট্রের আধিপত্যবাদী মনোভাব এবং তাদের দেশীয় সহযোগীদের কারণে আমরা বিজয়ের পূর্ণ স্বাদ গ্রহণ করতে পারিনি এবং স্বাধীনতাও পুরোপুরি সুরক্ষিত হয়নি।” পাক বাহিনীর আত্মসমর্পণ প্রসঙ্গে জামায়াতের সেক্রেটারি জেনারেল বলেন, “সবচেয়ে দুঃখজনক বিষয় হলো, পাক বাহিনী সেদিন আমাদের কাছে নয়, বরং ভারতীয় সেনা কর্মকর্তা জগজিৎ সিং আরোরার কাছে আত্মসমর্পণ করেছিল। মুক্তিযুদ্ধে সর্বাধিনায়ক জেনারেল এ জি ওসমানী কেন সেদিন উপস্থিত ছিলেন না, সে প্রশ্নের আজও কোনো সদুত্তর পাওয়া যায়নি। এ কারণেই ভারত ১৬ ডিসেম্বরকে নিজেদের বিজয় দিবস হিসেবে পালন করে, যা মুক্তিযোদ্ধাদের প্রতি অবমাননাকর।” সমাবেশে জামায়াতের সহকারী সেক্রেটারি এহসানুল মাহবুব জুবায়েরের সভাপতিত্বে এবং ঢাকা মহানগরী উত্তরের সহকারী সেক্রেটারি ফখরুদ্দীন মানিকের সঞ্চালনায় বিশেষ অতিথি হিসেবে বক্তব্য দেন কেন্দ্রীয় নির্বাহী পরিষদের সদস্য সাইফুল আলম খান মিলন, মোবারক হোসাইনসহ অন্যান্য নেতারা।",
    "date": "প্রকাশ : ১৬ ডিসেম্বর ২০২৫, ২০:৩৪",
    "crawled_at": "2025-12-17 19:49:51"
}