{
    "url": "https://www.ittefaq.com.bd/766336/%E0%A6%AC%E0%A6%BF%E0%A6%9C%E0%A7%9F-%E0%A6%A6%E0%A6%BF%E0%A6%AC%E0%A6%B8%E0%A7%87-%E0%A6%A8%E0%A6%BE%E0%A6%A8%E0%A7%8D%E0%A6%A8%E0%A7%81%E0%A6%A6%E0%A7%87%E0%A6%B0-%E0%A7%A9%E0%A7%AE-%E0%A6%B0%E0%A6%BE%E0%A6%A8%E0%A7%87-%E0%A6%B9%E0%A6%BE%E0%A6%B0%E0%A6%BE%E0%A6%B2-%E0%A6%86%E0%A6%B6%E0%A6%B0%E0%A6%BE%E0%A6%AB%E0%A7%81%E0%A6%B2%E0%A6%B0%E0%A6%BE",
    "language": "bangla",
    "source": "ittefaq",
    "title": "বিজয় দিবসে নান্নুদের ৩৮ রানে হারাল আশরাফুলরা",
    "body": "মহান বিজয় দিবস উপলক্ষ্যে আয়োজিত প্রীতি ক্রিকেট ম্যাচে বিজয়ের হাসি হেসেছে শহীদ মুশতাক একাদশ। মোহাম্মদ আশরাফুলের নেতৃত্বাধীন দলটি মিনহাজুল আবেদীন নান্নুর শহীদ জুয়েল একাদশকে ৩৮ রানে পরাজিত করেছে। প্রতিবারের মতো এবারও দুই বীর মুক্তিযোদ্ধা শহীদ জুয়েল ও শহীদ মুশতাকের স্মরণে মিরপুরে এই প্রীতি ম্যাচে অংশ নেন বাংলাদেশের সাবেক ক্রিকেটাররা। ম্যাচে টস জিতে প্রথমে ব্যাট করতে নেমে নির্ধারিত ১৫ ওভারে ৬ উইকেট হারিয়ে ১৩৮ রান তোলে শহীদ মুশতাক একাদশ। দলের হয়ে নাদিফ চৌধুরী ২৬ বলে সর্বোচ্চ ৪৬ রানের ঝকঝকে ইনিংস খেলেন। তুষার ইমরান ২৭ বলে ৪২ রানের দ্রুত ইনিংস উপহার দেন। অধিনায়ক মোহাম্মদ আশরাফুল করেন ৮ রান। শহীদ জুয়েল একাদশের হয়ে আব্দুর রাজ্জাক ১৭ রানে সর্বোচ্চ ৩ উইকেট শিকার করেন। জবাবে রান তাড়া করতে নেমে শহীদ জুয়েল একাদশ নির্ধারিত ওভার শেষ হওয়ার আগেই ১০০ রানের বেশি করতে ব্যর্থ হয়। দলের হয়ে বাঁহাতি ওপেনার শাহরিয়ার নাফিস সর্বোচ্চ ৩৬ রান করেন। তালহা জুবায়েরের ব্যাট থেকে আসে ২৬ রান। অধিনায়ক মিনহাজুল আবেদীন নান্নু করেন মাত্র ২ রান। এই জয়ের মাধ্যমে মহান বিজয় দিবসের দিনে শহীদ মুশতাক একাদশ স্মরণীয় সাফল্য অর্জন করে।",
    "date": "প্রকাশ : ১৬ ডিসেম্বর ২০২৫, ১৮:৩৭",
    "crawled_at": "2025-12-17 19:54:52"
}