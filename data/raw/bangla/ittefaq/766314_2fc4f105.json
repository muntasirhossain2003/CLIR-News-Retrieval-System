{
    "url": "https://www.ittefaq.com.bd/766314/%E0%A6%A8%E0%A6%BF%E0%A6%B2%E0%A6%BE%E0%A6%AE%E0%A7%87%E0%A6%B0-%E0%A6%B0%E0%A7%87%E0%A6%95%E0%A6%B0%E0%A7%8D%E0%A6%A1-%E0%A6%A4%E0%A6%9B%E0%A6%A8%E0%A6%9B-%E0%A6%95%E0%A6%B2%E0%A6%95%E0%A6%BE%E0%A6%A4%E0%A6%BE-%E0%A6%A8%E0%A6%BE%E0%A6%87%E0%A6%9F-%E0%A6%B0%E0%A6%BE%E0%A6%87%E0%A6%A1%E0%A6%BE%E0%A6%B0%E0%A7%8D%E0%A6%B8%E0%A7%87",
    "language": "bangla",
    "source": "ittefaq",
    "title": "নিলামের রেকর্ড তছনছ, কলকাতা নাইট রাইডার্সে ক্যামেরন গ্রিন",
    "body": "আইপিএলের মিনি নিলামের শুরুতেই ইতিহাস গড়লেন অস্ট্রেলিয়ান অলরাউন্ডার ক্যামেরন গ্রিন। গত ১৮ বছরের নিলাম রেকর্ড ভেঙে বিদেশি ক্রিকেটারদের মধ্যে সর্বোচ্চ দামে তাকে দলে ভেড়ালো কলকাতা নাইট রাইডার্স (কেকেআর)। মঙ্গলবার (১৬ ডিসেম্বর) সংযুক্ত আরব আমিরাতে অনুষ্ঠিত আইপিএলের ১৯তম আসরের মিনি নিলামে ২৫ কোটি ২০ লাখ রুপিতে গ্রিনকে কিনে নেয় কলকাতা। এর মাধ্যমে স্বদেশি মিচেল স্টার্ককে ছাড়িয়ে আইপিএলের ইতিহাসে সবচেয়ে দামি বিদেশি ক্রিকেটার হলেন তিনি। এর আগে ২০২৪ সালের নিলামে মিচেল স্টার্ককে ২৪ কোটি ৭৫ লাখ রুপিতে দলে নিয়েছিল কলকাতা। তবে দেশি-বিদেশি মিলিয়ে আইপিএল নিলামের সর্বোচ্চ দাম এখনো ভারতের উইকেটরক্ষক ব্যাটার রিশভ পন্তের দখলে—২৭ কোটি রুপিতে তাকে দলে নিয়েছিল লক্ষ্ণৌ সুপার জায়ান্টস। আইপিএল নিলামের ইতিহাসে দ্বিতীয় সর্বোচ্চ দাম পেয়েছেন শ্রেয়াস আইয়ার। গত নিলামে পাঞ্জাব কিংস তাকে কিনেছিল ২৬ কোটি ৭৫ লাখ রুপিতে। সেই তালিকায় স্টার্ককে সরিয়ে তিন নম্বরে উঠে এলেন ক্যামেরন গ্রিন। নিলামে গ্রিনের ভিত্তিমূল্য ছিল মাত্র ২ কোটি রুপি। শুরুতে তাকে নিতে কলকাতা নাইট রাইডার্সের সঙ্গে লড়াইয়ে নামে রাজস্থান রয়্যালস। ১৩ কোটি ৪০ লাখ রুপি পর্যন্ত গিয়ে রাজস্থান সরে দাঁড়ায়, কারণ তাদের পার্সে ছিল ১৬ কোটি ৫ লাখ রুপি। পরে কলকাতার সঙ্গে প্রতিদ্বন্দ্বিতায় নামে চেন্নাই সুপার কিংস, যাদের বাজেট ছিল ৪৩ কোটি ৪০ লাখ রুপি। চেন্নাই ২৫ কোটি রুপি পর্যন্ত দাম হাঁকলেও শেষ পর্যন্ত কলকাতার কাছেই হার মানে। এর আগে রয়্যাল চ্যালেঞ্জার্স বেঙ্গালুরু ও মুম্বাই ইন্ডিয়ান্সের হয়ে আইপিএলে খেলেছেন ক্যামেরন গ্রিন। নিলামের শুরু থেকেই তাকে ঘিরে সর্বোচ্চ দামের গুঞ্জন ছিল, যা শেষ পর্যন্ত বাস্তবে রূপ নেয়। আইপিএলে এখন পর্যন্ত ২৯ ম্যাচ খেলে ব্যাট হাতে এক সেঞ্চুরি ও দুই ফিফটির সাহায্যে ৭০৭ রান করেছেন গ্রিন। বল হাতে ৯.০৮ ইকোনমি রেটে শিকার করেছেন ১৬ উইকেট।",
    "date": "প্রকাশ : ১৬ ডিসেম্বর ২০২৫, ১৬:০৬",
    "crawled_at": "2025-12-17 19:55:03"
}