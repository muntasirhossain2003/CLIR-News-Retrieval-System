{
    "url": "https://www.ittefaq.com.bd/765691/%E0%A6%86%E0%A6%87%E0%A6%8F%E0%A6%B8%E0%A6%87%E0%A6%89-%E0%A6%86%E0%A6%87%E0%A6%8F%E0%A6%A8%E0%A6%9F%E0%A6%BF%E0%A6%86%E0%A6%87-%E0%A6%B8%E0%A6%B9%E0%A6%AF%E0%A7%8B%E0%A6%97%E0%A6%BF%E0%A6%A4%E0%A6%BE-%E0%A6%9C%E0%A7%8B%E0%A6%B0%E0%A6%A6%E0%A6%BE%E0%A6%B0-%E0%A6%89%E0%A6%9A%E0%A7%8D%E0%A6%9A%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE",
    "language": "bangla",
    "source": "ittefaq",
    "title": "আইএসইউ-আইএনটিআই সহযোগিতা জোরদার, উচ্চশিক্ষা প্রস্তুতি বিষয়ক ওয়েবিনার অনুষ্ঠিত",
    "body": "ইন্টারন্যাশনাল স্ট্যান্ডার্ড ইউনিভার্সিটি (আইএসইউ) ও মালয়েশিয়ার আইএনটিআই ইন্টারন্যাশনাল ইউনিভার্সিটির মধ্যকার একাডেমিক অংশীদারি আরো সুদৃঢ় করতে উচ্চশিক্ষা প্রস্তুতিবিষয়ক ওয়েবিনার অনুষ্ঠিত হয়েছে। বৃহস্পতিবার (১১ ডিসেম্বর) ভার্চুয়ালি আয়োজিত ওয়েবিনারে দুই বিশ্ববিদ্যালয়ের শিক্ষক ও শিক্ষার্থীরা অংশ নেন। এতে প্রধান বক্তা হিসেবে আইএনটিআই ইন্টারন্যাশনাল ইউনিভার্সিটির আইআরসিসি পরিচালক ড. খান সারফারাজ আলী উপস্থিত ছিলেন। তিনি উচ্চশিক্ষায় আবেদন প্রক্রিয়া, আন্তর্জাতিক স্কলারশিপের সুযোগ, গবেষণা দক্ষতা বৃদ্ধি, একাডেমিক ক্যারিয়ার গঠন এবং বৈশ্বিক চ্যালেঞ্জ মোকাবেলার কৌশল নিয়ে বিস্তারিত দিকনির্দেশনা প্রদান করেন। সেশনের সভাপতিত্ব ও সঞ্চালনা করেন আইএসইউ-এর সিএসই বিভাগের প্রধান ড. মো. হাকিকুর রহমান। তিনি বলেন, ‘আইএনটিআই ইউনিভার্সিটির সঙ্গে একাডেমিক অংশীদারি আইএসইউ শিক্ষার্থীদের আন্তর্জাতিক উচ্চশিক্ষার সুযোগ বিস্তৃত করবে এবং যৌথ গবেষণা কার্যক্রমকে আরো গতিশীল করবে।’ অনুষ্ঠানে দুই বিশ্ববিদ্যালয়ের এমওইউ অনুযায়ী ভবিষ্যতে স্বল্পমেয়াদি ওরিয়েন্টেশন প্রোগ্রাম, পূর্ণ সেমিস্টার এক্সচেঞ্জ, গবেষণা ফেলোশিপ, যৌথ গবেষণা ও প্রকাশনা, ফ্যাকাল্টি ও শিক্ষার্থী বিনিময়সহ বিভিন্ন শিক্ষাবিনিময় কার্যক্রম বাস্তবায়নের পরিকল্পনা নেওয়া হয়েছে।",
    "date": "প্রকাশ : ১১ ডিসেম্বর ২০২৫, ২১:২০",
    "crawled_at": "2025-12-17 20:01:17"
}