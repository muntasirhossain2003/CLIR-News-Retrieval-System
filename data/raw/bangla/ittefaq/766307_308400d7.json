{
    "url": "https://www.ittefaq.com.bd/766307/%E0%A6%A8%E0%A6%BF%E0%A6%B0%E0%A6%BE%E0%A6%AA%E0%A6%A4%E0%A7%8D%E0%A6%A4%E0%A6%BE%E0%A6%B0-%E0%A6%95%E0%A6%A5%E0%A6%BE-%E0%A6%AD%E0%A7%87%E0%A6%AC%E0%A7%87-%E0%A6%A8%E0%A6%BF%E0%A6%B0%E0%A7%8D%E0%A6%AC%E0%A6%BE%E0%A6%9A%E0%A6%A8-%E0%A6%A5%E0%A7%87%E0%A6%95%E0%A7%87-%E0%A6%B8%E0%A6%B0%E0%A7%87-%E0%A6%A6%E0%A6%BE%E0%A6%81%E0%A7%9C%E0%A6%BE%E0%A6%B2%E0%A7%87%E0%A6%A8",
    "language": "bangla",
    "source": "ittefaq",
    "title": "পরিবারের কথা ভেবে নির্বাচন থেকে সরে দাঁড়ালেন বিএনপি মনোনীত প্রার্থী মাসুদ",
    "body": "নিরাপত্তা শঙ্কার কথা উল্লেখ করে নারায়ণগঞ্জ-৫ আসনে আসন্ন জাতীয় সংসদ নির্বাচন থেকে সরে দাঁড়ানোর ঘোষণা দিয়েছেন বিএনপি মনোনীত প্রার্থী মো. মাসুদুজ্জামান মাসুদ। মঙ্গলবার দুপুর দেড়টার দিকে নারায়ণগঞ্জ প্রেসক্লাবে আয়োজিত এক সংবাদ সম্মেলনে তিনি এ ঘোষণা দেন। সংবাদ সম্মেলনে মাসুদুজ্জামান বলেন, প্রার্থিতা ঘোষণার পর থেকেই তার পরিবারের সদস্যরা নিরাপত্তা নিয়ে উদ্বিগ্ন ছিলেন। বিশেষ করে ঢাকায় ওসমান হাদির ওপর গুলির ঘটনার পর পরিবারের উদ্বেগ আরও বেড়ে যায়। পরিবারের অনুরোধের প্রেক্ষিতেই তিনি নির্বাচন থেকে সরে দাঁড়ানোর সিদ্ধান্ত নিয়েছেন বলে জানান তিনি। তিনি আরও জানান, প্রার্থিতা প্রত্যাহারের বিষয়টি জানাতে বিএনপির ভারপ্রাপ্ত চেয়ারম্যান তারেক রহমানের সঙ্গে যোগাযোগের চেষ্টা করলেও তা সম্ভব হয়নি। বিষয়টি তিনি পরবর্তীতে দলকে অবহিত করবেন বলেও উল্লেখ করেন। হঠাৎ করে তার নির্বাচন থেকে সরে দাঁড়ানোর ঘোষণায় বিস্মিত হয়েছেন তার অনুসারী ও স্থানীয় নেতাকর্মীরা। সংবাদ সম্মেলনে উপস্থিত কেউ কেউ এ সিদ্ধান্তে ক্ষোভও প্রকাশ করেন। উল্লেখ্য, ত্রয়োদশ জাতীয় সংসদ নির্বাচনের জন্য গত ৩ নভেম্বর প্রথম দফায় বিএনপি ২৩৭ জন প্রার্থীর তালিকা প্রকাশ করে। ওই তালিকায় নারায়ণগঞ্জ-৫ আসনে মো. মাসুদুজ্জামান মাসুদকে দলীয় মনোনয়ন দেওয়া হয়েছিল।",
    "date": "প্রকাশ : ১৬ ডিসেম্বর ২০২৫, ১৫:১৬",
    "crawled_at": "2025-12-17 00:20:01"
}