{
    "url": "https://www.ittefaq.com.bd/766443/%E0%A6%85%E0%A7%8D%E0%A6%AF%E0%A6%BE%E0%A6%A1%E0%A6%BF%E0%A6%B2%E0%A7%87%E0%A6%A1-%E0%A6%9F%E0%A7%87%E0%A6%B8%E0%A7%8D%E0%A6%9F-%E0%A6%95%E0%A7%8D%E0%A6%AF%E0%A6%BE%E0%A6%B0%E0%A6%BF%E0%A6%B0-%E0%A6%B8%E0%A7%87%E0%A6%9E%E0%A7%8D%E0%A6%9A%E0%A7%81%E0%A6%B0%E0%A6%BF%E0%A6%A4%E0%A7%87-%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%A6%E0%A6%BF%E0%A6%A8",
    "language": "bangla",
    "source": "ittefaq",
    "title": "অ্যাডিলেড টেস্ট: ক্যারির সেঞ্চুরিতে প্রথম দিন অস্ট্রেলিয়ার",
    "body": "উইকেটরক্ষক ব্যাটসম্যান অ্যালেক্স ক্যারির দুর্দান্ত সেঞ্চুরিতে অ্যাডিলেড টেস্টের প্রথম দিন নিজেদের করে নিয়েছে অস্ট্রেলিয়া। দলের বিপর্যয়ের সময় দায়িত্বশীল ব্যাটিংয়ে ক্যারি তুলে নেন ক্যারিয়ারের তৃতীয় শতক। তার আগে শেষ মুহূর্তে একাদশে ঢুকে উসমান খাজাও খেলেন গুরুত্বপূর্ণ ইনিংস। বুধবার (১৭ ডিসেম্বর) অ্যাডিলেডে শুরু হওয়া অ্যাশেজ সিরিজের তৃতীয় টেস্টে টস জিতে ব্যাটিংয়ের সিদ্ধান্ত নেন অস্ট্রেলিয়া অধিনায়ক প্যাট কামিন্স। অসুস্থতার কারণে শেষ মুহূর্তে একাদশ থেকে বাদ পড়েন স্টিভ স্মিথ। তার জায়গায় সুযোগ পেয়ে চার নম্বরে নেমে ৮২ রানের দারুণ ইনিংস খেলেন উসমান খাজা। এক পর্যায়ে ৯৪ রানে ৪ উইকেট হারিয়ে চাপে পড়ে স্বাগতিকরা। সেখান থেকে দলকে সামলে নেন উইকেটরক্ষক অ্যালেক্স ক্যারি। দায়িত্বশীল ও আক্রমণাত্মক ব্যাটিংয়ে ১৪৩ বল খেলে ১০৬ রান করে আউট হন তিনি। এটি ক্যারির টেস্ট ক্যারিয়ারের তৃতীয় সেঞ্চুরি। ক্যারি ও খাজার পাশাপাশি জশ ইংলিশ ৩২ রানের ক্যামিও ইনিংস খেলেন। দিন শেষে মিচেল স্টার্ক ৩৩ রানে অপরাজিত রয়েছেন। তার সঙ্গে আগামী দিনে ব্যাটিংয়ে নামবেন নাথান লায়ন, যিনি ১৮ বল খেলে শূন্য রানে অপরাজিত আছেন। প্রথম দিন শেষে ৮ উইকেট হারিয়ে অস্ট্রেলিয়ার সংগ্রহ ৩২৬ রান। ইংল্যান্ডের হয়ে সবচেয়ে সফল বোলার ছিলেন জোফরা আর্চার—২৯ রান দিয়ে নেন ৩ উইকেট। এছাড়া ব্রাইডন কার্স ও উইল জ্যাকস নেন দুটি করে উইকেট।",
    "date": "প্রকাশ : ১৭ ডিসেম্বর ২০২৫, ১৬:০৯",
    "crawled_at": "2025-12-17 19:55:15"
}