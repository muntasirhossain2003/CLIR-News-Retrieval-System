{
    "url": "https://www.ittefaq.com.bd/766441/%E0%A6%A6%E0%A6%BF%E0%A6%A8%E0%A6%BE%E0%A6%9C%E0%A6%AA%E0%A7%81%E0%A6%B0%E0%A7%87-%E0%A6%B8%E0%A7%9C%E0%A6%95-%E0%A6%A6%E0%A7%81%E0%A6%B0%E0%A7%8D%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%A8%E0%A6%BF%E0%A6%B9%E0%A6%A4",
    "language": "bangla",
    "source": "ittefaq",
    "title": "দিনাজপুরে সড়ক দুর্ঘটনায় স্বামী-স্ত্রী নিহত",
    "body": "দিনাজপুরের বীরগঞ্জে ট্রাক্টর ও মোটরসাইকেলের মুখোমুখি সংঘর্ষের ঘটনা ঘটেছে। এতে ঘটনাস্থলে তরিনী বর্মন (৪০) নিহত হন। সর্বশেষ বুধবার (১৭ ডিসেম্বর) দিনাজপুর মেডিকেল কলেজ হাসপাতালে চিকিৎসাধীন অবস্থায় প্রাণ হারান ইতি বর্মন (৩৫)। দুর্ঘটনায় নিহত দুইজন মোটরসাইকেল আরোহী ছিলেন। তারা সম্পর্কে স্বামী-স্ত্রী। এর আগে সকাল সাড়ে ৯টার দিকে উপজেলার বীরগঞ্জ-পীরগঞ্জ সড়কের সুজালপুর ইউনিয়নের কোমরপুর বটতলা মোড় সংলগ্ন এলাকায় এ মর্মান্তিক দুর্ঘটনা ঘটে। স্থানীয় সূত্রে জানা যায়, সকালে নিজ বাড়ি থেকে মোটরসাইকেলে তারা দুজন উপজেলা সদরের দিকে যাচ্ছিলেন। পথে কোমরপুর বটতলা মোড় এলাকায় বিপরীত দিক থেকে আসা একটি ট্রাক্টরের সঙ্গে তাদের মোটরসাইকেলের মুখোমুখি সংঘর্ষ হয়। এতে ঘটনাস্থলেই তারিনী বর্মন নিহত হন। এ সময় গুরুতর আহত হন তার স্ত্রী ইতি বর্মন। আহত অবস্থায় ইতি বর্মনকে উদ্ধার করে বীরগঞ্জ উপজেলা স্বাস্থ্য কমপ্লেক্সে ভর্তি করা হয়। পরে তার অবস্থার অবনতি হলে উন্নত চিকিৎসার জন্য দিনাজপুর মেডিকেল কলেজ হাসপাতালে পাঠানো হয়। সেখানে চিকিৎসাধীন অবস্থায় দুপুরে তিনি মারা যান বলে জানিয়েছেন নিহতের ভাতিজা বিপুল বর্মন। বীরগঞ্জ উপজেলা স্বাস্থ্য ও পরিবার পরিকল্পনা কর্মকর্তা ডা. আফরোজ সুলতানা জানান, হাসপাতালে আনার সময় আহত ইতি বর্মনের অবস্থা আশঙ্কাজনক ছিল। বীরগঞ্জ থানার ওসি মো. সাইফুল ইসলাম দুর্ঘটনায় দুজন নিহতের সত্যতা নিশ্চিত করেছেন। তিনি বলেন, দুর্ঘটনার খবর পেয়ে ঘটনাস্থলে ফোর্স পাঠানো হয়েছে। এ ব্যাপারে আইনি ব্যবস্থা নেওয়া হচ্ছে।",
    "date": "প্রকাশ : ১৭ ডিসেম্বর ২০২৫, ১৫:৫৭",
    "crawled_at": "2025-12-17 19:47:41"
}