{
    "url": "https://www.ittefaq.com.bd/765839/%E0%A6%9C%E0%A7%81%E0%A6%AC%E0%A6%BF%E0%A6%A8-%E0%A6%97%E0%A6%BE%E0%A6%B0%E0%A7%8D%E0%A6%97%E0%A7%87%E0%A6%B0-%E0%A6%B0%E0%A6%B9%E0%A6%B8%E0%A7%8D%E0%A6%AF%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%9A%E0%A6%BE%E0%A6%B0%E0%A7%8D%E0%A6%9C%E0%A6%B6%E0%A6%BF%E0%A6%9F%E0%A7%87-%E0%A7%AA",
    "language": "bangla",
    "source": "ittefaq",
    "title": "জুবিন গার্গের রহস্যমৃত্যু: মামলার চার্জশিটে ৪ অভিযুক্তের বিরুদ্ধে খুনের অভিযোগ",
    "body": "ভারতের জনপ্রিয় গায়ক জুবিন গার্গের রহস্যজনক মৃত্যুর ঘটনায় বড় অগ্রগতি এসেছে। মামলার তদন্ত শেষে আসাম পুলিশের বিশেষ তদন্তকারী দল (এসআইটি) প্রায় সাড়ে তিন হাজার পৃষ্ঠার চার্জশিট আদালতে দাখিল করেছে। চার্জশিটে ৪ অভিযুক্তের বিরুদ্ধে খুনের অভিযোগ আনা হয়েছে। এনডিটিভির প্রতিবেদন অনুযায়ী, শুক্রবার (১২ ডিসেম্বর) গুয়াহাটির মুখ্য বিচারবিভাগীয় ম্যাজিস্ট্রেটের আদালতে এই চার্জশিট জমা দেওয়া হয়। জানা যায় চার্জশিটে খুনের অভিযোগে অভিযুক্ত চার অভিযুক্তের মধ্যে শ্যামকানু মহন্ত এবং সিদ্ধার্থ শর্মাও ছিলেন। এছাড়া অভিযুক্তদের মধ্যে শেখর জ্যোতি গোস্বামী এবং অমৃতপ্রভা মহন্ত নামে আরও দুইজন রয়েছেন । পুলিশ সূত্রে জানা গেছে, চার্জশিটটি চারটি বড় ট্রাঙ্কে করে আদালতে আনা হয়। এ সময় কড়া নিরাপত্তার মধ্যে ছয়টি গাড়ির বহর নিয়ে এসআইটির সদস্যরা আদালত চত্বরে পৌঁছান। এমপি গুপ্তার নেতৃত্বে নয় সদস্যের একটি বিশেষ দল দীর্ঘ সময় ধরে মামলাটির তদন্ত চালায়। চার্জশিটের সঙ্গে বিপুল পরিমাণ নথি ও সাক্ষ্যপ্রমাণ যুক্ত করা হয়েছে, যা মামলার ঘটনাপ্রবাহ ও সংশ্লিষ্টদের ভূমিকা তুলে ধরবে। ৫২ বছর বয়সী জুবিন গার্গ গত ১৯ সেপ্টেম্বর সিঙ্গাপুরে স্কুবা ডাইভিংয়ের সময় মারা যান। তিনি তখন ‘নর্থ ইস্ট ইন্ডিয়া ফেস্টিভাল’-এ অংশ নিতে সেখানে অবস্থান করছিলেন। মৃত্যুর পর থেকেই ঘটনাটি নিয়ে নানা প্রশ্ন ওঠে এবং আসামে জনমনে ব্যাপক প্রতিক্রিয়া দেখা যায়। জনদাবির মুখে আসাম সরকার এসআইটি গঠন করে তদন্ত শুরু করে। এ পর্যন্ত মামলায় সাতজনকে গ্রেপ্তার করা হয়েছে, যাদের মধ্যে অনুষ্ঠানের প্রধান আয়োজক শ্যামকানু মহন্তও রয়েছেন। তদন্তে ৩০০-এর বেশি সাক্ষীর জবানবন্দি রেকর্ড করা হয়েছে।",
    "date": "প্রকাশ : ১৩ ডিসেম্বর ২০২৫, ০৯:২৮",
    "crawled_at": "2025-12-17 00:25:53"
}