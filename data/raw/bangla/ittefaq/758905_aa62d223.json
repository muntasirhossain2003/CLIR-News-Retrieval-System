{
    "url": "https://www.ittefaq.com.bd/758905/%E0%A6%AC%E0%A6%BE%E0%A6%87%E0%A6%A1%E0%A7%87%E0%A6%A8%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A7%87%E0%A6%B8%E0%A6%BF%E0%A6%A1%E0%A7%87%E0%A6%A8%E0%A7%8D%E0%A6%9F-%E0%A6%A8%E0%A6%BF%E0%A6%B0%E0%A7%8D%E0%A6%AC%E0%A6%BE%E0%A6%9A%E0%A6%A8%E0%A7%87-%E0%A6%95%E0%A6%BE%E0%A6%B0%E0%A6%9A%E0%A7%81%E0%A6%AA%E0%A6%BF%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97",
    "language": "bangla",
    "source": "ittefaq",
    "title": "বাইডেনের প্রেসিডেন্ট নির্বাচনে কারচুপির অভিযোগ তুলে তদন্তের আহ্বান ট্রাম্পের",
    "body": "যুক্তরাষ্ট্রের প্রেসিডেন্ট ডোনাল্ড ট্রাম্প ২০২০ সালের প্রেসিডেন্ট নির্বাচনে 'কারচুপি' করা হয়েছিল বলে অভিযোগ তুলেছেন এবং এই বিষয়ে সর্বোচ্চ উৎসাহে তদন্ত শুরু করতে মার্কিন বিচার বিভাগকে আহ্বান জানিয়েছেন। পাঁচ বছর আগের সেই নির্বাচনে ডেমোক্র্যাট প্রার্থী জো বাইডেন জয়ী হয়েছিলেন। সোমবার (২৭ অক্টোবর) টিআরটি ওয়ার্ল্ডের এক প্রতিবেদনে এই তথ্য জানানো হয়। ট্রাম্প রোববার নিজের সামাজিক যোগাযোগমাধ্যম ট্রুথ সোশ্যালে দেওয়া এক পোস্টে লেখেন, 'কারচুপি করে তাস খেলা এনবিএ খেলোয়াড়দের চেয়েও খারাপ হচ্ছে নির্বাচনে ডেমোক্র্যাটদের কারচুপি! ২০২০ সালের প্রেসিডেন্ট নির্বাচন ছিল কারচুপিপূর্ণ ও চুরি করা, এটাই সবচেয়ে বড় কেলেঙ্কারি।' ট্রাম্প তার পোস্টে আরও লেখেন, 'আমাদের দেশকে দেখুন, একজন দুর্নীতিগ্রস্ত বোকা প্রেসিডেন্ট হওয়ার পর কী অবস্থা হয়েছে! এখন সবই পরিষ্কার।' এর পরই ট্রাম্প 'আমেরিকার ইতিহাসে সবচেয়ে বড় এই কেলেঙ্কারি' নিয়ে সর্বোচ্চ উৎসাহে তদন্তে নামতে বিচার বিভাগের প্রতি আহ্বান জানান। তিনি সতর্ক করে বলেন, 'যদি তদন্ত না হয়, তাহলে এমন ঘটনা ২০২৬ সালের মধ্যবর্তী নির্বাচনে আবারও ঘটবে।' ট্রাম্প আবারও আগাম ভোটের বিরোধিতা করেন এবং ভোটার পরিচয়পত্র আইনের প্রতি সমর্থন জানান। তিনি ক্যালিফোর্নিয়ার ব্যালট নীতির সমালোচনা করে দাবি করেন, 'লাখ লাখ ব্যালট পাঠানো হচ্ছে।' পোস্টের শেষে তিনি রিপাবলিকানদের উদ্দেশে লেখেন, 'বুদ্ধি খাটাও রিপাবলিকানরা, খুব বেশি দেরি হওয়ার আগেই।' সূত্র: টিআরটি ওয়ার্ল্ড",
    "date": "প্রকাশ : ২৭ অক্টোবর ২০২৫, ১৪:১৭",
    "crawled_at": "2025-12-17 19:52:58"
}