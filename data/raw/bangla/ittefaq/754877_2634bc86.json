{
    "url": "https://www.ittefaq.com.bd/754877/%E0%A6%AC%E0%A7%9C-%E0%A6%A6%E0%A7%81%E0%A6%83%E0%A6%B8%E0%A6%82%E0%A6%AC%E0%A6%BE%E0%A6%A6-%E0%A6%AA%E0%A7%87%E0%A6%B2%E0%A7%87%E0%A6%A8-%E0%A6%AE%E0%A7%8B%E0%A6%B8%E0%A7%8D%E0%A6%A4%E0%A6%BE%E0%A6%AB%E0%A6%BF%E0%A6%9C%C2%A0",
    "language": "bangla",
    "source": "ittefaq",
    "title": "বড় দুঃসংবাদ পেলেন মোস্তাফিজ",
    "body": "এবারের আইএল টি-টোয়েন্টিতে আসর শুরু আগেই বড় ধাক্কা খেলেন টাইগার পেসার মোস্তাফিজুর রহমান। লুক উডের বদলি হিসেবে নিলামের আগেই দুবাই ক্যাপিটালস সরাসরি চুক্তিতে তাকে দলে ভিড়িয়েছিল। কিন্তু আসর শুরুর আগেই এই টাইগার পেসারকে ছেড়ে দিয়েছে দলটি। দুবাই ক্যাপিটালস ইতোমধ্যে মোস্তাফিজের জায়গায় দলে নিয়েছে হায়দার আলীকে। তবে মোস্তাফিজকে বাদ দেওয়ার কারণ স্পষ্ট করেনি ফ্র্যাঞ্চাইজিটি। ক্রিকেট মহলে ধারণা করা হচ্ছে, একই সময়ে বিপিএল থাকায় এনওসি না পাওয়ায় এই সিদ্ধান্ত নিতে বাধ্য হয়েছে দলটি। তবে মোস্তাফিজের অনুপস্থিতি কিছুটা হতাশাজনক হলেও, বাংলাদেশের ক্রিকেটপ্রেমীদের জন্য রয়েছে আশার আলো। এই টুর্নামেন্টে দেখা যাবে অলরাউন্ডার সাকিব আল হাসান ও পেসার তাসকিন আহমেদকে। নিলামে প্রথম ডাকে অবিক্রিত ছিলেন সাকিব, তবে দ্বিতীয় ডাকে তাকে দলে নিয়েছে এমআই এমিরেটস। ৪০ হাজার ডলারে চুক্তিবদ্ধ হয়েছেন তিনি। অন্যদিকে তাসকিন আহমেদকে দলে নিয়েছে শারজাহ ওয়ারিয়র্স। ৮০ হাজার ডলারে এই পেসারকে দলে ভিড়িয়েছে তারা।",
    "date": "প্রকাশ : ০৩ অক্টোবর ২০২৫, ১৬:৪০",
    "crawled_at": "2025-12-17 00:14:13"
}