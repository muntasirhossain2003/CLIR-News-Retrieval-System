{
    "url": "https://www.ittefaq.com.bd/766385/%E0%A6%93%E0%A6%B8%E0%A6%AE%E0%A6%BE%E0%A6%A8-%E0%A6%B9%E0%A6%BE%E0%A6%A6%E0%A6%BF%E0%A6%B0-%E0%A6%93%E0%A6%AA%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E2%80%98%E0%A6%AC%E0%A7%8D%E0%A6%AF%E0%A6%AC%E0%A6%B9%E0%A7%83%E0%A6%A4%E2%80%99-%E0%A6%AA%E0%A6%BF%E0%A6%B8%E0%A7%8D%E0%A6%A4%E0%A6%B2%E0%A6%B8%E0%A6%B9-%E0%A6%93-%E0%A6%97%E0%A7%81%E0%A6%B2%E0%A6%BF",
    "language": "bangla",
    "source": "ittefaq",
    "title": "ওসমান হাদির ওপর হামলায় ‘ব্যবহৃত’ পিস্তলসহ গুলি উদ্ধার",
    "body": "ওসমান হাদির ওপর হামলার ঘটনায় একজনকে আটক করেছে র‍্যাব-১১। পাশাপাশি অভিযানে হামলায় ব্যবহৃত পিস্তলসহ বিপুল পরিমাণ গোলাবারুদ উদ্ধার করা হয়েছে। মঙ্গলবার (১৬ ডিসেম্বর) ১১টার দিকে নরসিংদী তরুয়া বিল থেকে এসব উদ্ধার করে বলে জানান তারা। গ্রেপ্তারকৃত ব্যক্তির নাম মো. ফয়সাল (২৫)। তিনি মৃত আমিনুল হকের ছেলে। তার বাড়ি বরিশাল জেলার বাকেরগঞ্জ থানার শিবপুর এলাকায়। সম্প্রতি তিনি নরসিংদী মডেল থানাধীন শাপলা চত্বরসংলগ্ন হাফেজ মিয়ার বাড়িতে বসবাস করছিলেন। র‍্যাব সূত্রে জানা যায়, মঙ্গলবার (১৬ ডিসেম্বর ২০২৫) রাত আনুমানিক ১১টার দিকে নরসিংদী সদর থানাধীন তরুয়া এলাকার মোল্লার বাড়ির সামনে তরুয়া বিলে পানির ভেতর থেকে এসব আগ্নেয়াস্ত্র উদ্ধার করা হয়। ওসমান হাদিকে গুলি করার ঘটনায় প্রধান সন্দেহভাজন ফয়সল করিম মাসুদের শ্যালক ওয়াহিদ আহমেদের (শিপু) দেওয়া তথ্যের ভিত্তিতে মঙ্গলবার সন্ধ্যায় নরসিংদীর ওই বিলে অভিযান চালানো হয় বলে র‌্যাবের একটি সূত্র জানিয়েছে। উদ্ধারকৃত আলামতের মধ্যে রয়েছে ২টি বিদেশি পিস্তল, ৪১ রাউন্ড পিস্তলের গুলি, ২টি ম্যাগাজিন এবং ১টি খেলনা পিস্তল। এর আগে মঙ্গলবার রাতেই র‌্যাবের এক বিজ্ঞপ্তিতে রাজধানীর আগারগাঁওয়ের কর্নেল গলিতে ফয়সল করিমের বোনের বাসা ও পাশের ভবনের ফাঁকা স্থান থেকে ২টি ম্যাগাজিন, ১১টি গুলি এবং ১টি চাকু উদ্ধারের কথা জানানো হয়।",
    "date": "প্রকাশ : ১৭ ডিসেম্বর ২০২৫, ০৯:১১",
    "crawled_at": "2025-12-17 19:47:43"
}