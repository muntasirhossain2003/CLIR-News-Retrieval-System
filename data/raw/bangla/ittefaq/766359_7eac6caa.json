{
    "url": "https://www.ittefaq.com.bd/766359/%E0%A6%B9%E0%A6%BE%E0%A6%B2%E0%A6%A6%E0%A6%BE%E0%A7%9F-%E0%A6%AD%E0%A7%87%E0%A6%B8%E0%A7%87-%E0%A6%89%E0%A6%A0%E0%A6%B2%E0%A7%8B-%E0%A6%8F%E0%A6%95-%E0%A6%AE%E0%A6%A3-%E0%A6%93%E0%A6%9C%E0%A6%A8%E0%A7%87%E0%A6%B0-%E0%A6%AE%E0%A7%83%E0%A6%A4-%E0%A6%A1%E0%A6%B2%E0%A6%AB%E0%A6%BF%E0%A6%A8",
    "language": "bangla",
    "source": "ittefaq",
    "title": "হালদায় ভেসে উঠলো এক মণ ওজনের মৃত ডলফিন",
    "body": "চট্টগ্রামের প্রাকৃতিক মৎস্য প্রজননকেন্দ্র হালদা নদীতে জোয়ারের পানিতে ভেসে উঠেছে এক মণ ওজনের একটি মৃত ডলফিন। পরে সেটি নৌ পুলিশ গিয়ে উদ্ধার করে নদীর তীরে নিয়ে আসে। মঙ্গলবার (১৬ ডিসেম্বর) বিকেল ৪টার দিকে হাটহাজারী উপজেলার সিনিয়র মৎস্য অফিসার শওকত আলী এ তথ্য নিশ্চিত করেছেন। জানা গেছে, মঙ্গলবার দুপুর ১টার দিকে হালদা নদীর হাটহাজারী উপজেলার উত্তর মাদার্শা ইউনিয়নের বাড়ীয়াঘোনা এলাকায় মদুনাঘাট থেকে জোয়ারের পানিতে ভেসে আসা মৃত ডলফিনটি উদ্ধার করেন হালদা নদীর হাটহাজারী অংশের পাহারাদার মো. আলামগীর ও হালদা নৌ-পুলিশ । সিনিয়র মৎস্য অফিসার শওকত আলী জানান, ডলফিনটির সুরতহাল রিপোর্ট করে দেখা যায়, এটার দৈর্ঘ্য ৬ ফুট ৪ ইঞ্চি এবং প্রস্থ ৩ ফিট এবং ওজন প্রায় ৪৬ কেজি এবং আনুমানিক বয়স ১৩ থেকে ১৬ বছর। শরীরে পচন ধরেছে, আনুমানিক পাঁচ-সাতদিন আগে এটি মারা গিয়েছে বলে ধারণা করা যায়। শরীরে বড় কোনো আঘাতের কোনো চিহ্ন পাওয়া যায়নি। তবে মাথার পাশে এবং পেটের দিকে ক্ষত চিহ্ন দেখা যায়। তিনি বলেন, হালদা নদীর মারাত্মক দূষণ, ইঞ্জিতচালিত ড্রেজারের অবৈধ প্রবেশ এবং অবৈধ জালের কারণে ডলফিন মৃত্যু পরিমাণ বাড়ছে; যা হালদা নদীর জীববৈচিত্রের জন্য হুমকি। এটা প্রতিহত করা খুব জরুরি ।",
    "date": "প্রকাশ : ১৬ ডিসেম্বর ২০২৫, ২১:৩৯",
    "crawled_at": "2025-12-17 00:13:49"
}