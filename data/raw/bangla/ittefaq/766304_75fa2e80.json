{
    "url": "https://www.ittefaq.com.bd/766304/%E0%A6%8F%E0%A6%95%E0%A6%BE%E0%A6%A4%E0%A7%8D%E0%A6%A4%E0%A6%B0-%E0%A6%93-%E0%A6%9A%E0%A6%AC%E0%A7%8D%E0%A6%AC%E0%A6%BF%E0%A6%B6%E0%A7%87%E0%A6%B0-%E0%A6%A6%E0%A6%BE%E0%A6%B2%E0%A6%BE%E0%A6%B2%E0%A6%A6%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%86%E0%A6%AE%E0%A6%B0%E0%A6%BE",
    "language": "bangla",
    "source": "ittefaq",
    "title": "একাত্তর ও চব্বিশের দালালদের বিরুদ্ধে আমরা ঐক্যবদ্ধ: নাহিদ",
    "body": "একাত্তর ও চব্বিশের দালালদের বিরুদ্ধে জাতীয় ঐক্য গড়ে তোলার আহ্বান জানিয়েছেন জাতীয় নাগরিক পার্টির (এনসিপি) আহ্বায়ক নাহিদ ইসলাম। তিনি বলেছেন, সামনের বাংলাদেশে জনগণের বিজয় নিশ্চিত হবে। মঙ্গলবার (১৬ ডিসেম্বর) সকালে মহান বিজয় দিবসে জাতীয় স্মৃতিসৌধে জাতির সূর্যসন্তানদের প্রতি শ্রদ্ধা নিবেদন শেষে সাংবাদিকদের সঙ্গে আলাপকালে এসব কথা বলেন নাহিদ ইসলাম। তিনি বলেন, ‘সাম্য ও মানবিক মর্যাদার আকাঙ্ক্ষা থেকেই ১৯৭১ সালে বাংলাদেশের অভ্যুদয় হয়েছিল। আমরা স্বাধীন ভূখণ্ড পেলেও সেই সাম্য ও মানবিক মর্যাদা বাস্তবে পাইনি। বরং বিভিন্ন সময়ে দেশে ফ্যাসিবাদ কায়েম করা হয়েছে।’ নাহিদ ইসলাম আরও বলেন, ‘যারা পতিত শক্তি, তারা এখন বাংলাদেশকে অস্থিতিশীল করার এবং আসন্ন নির্বাচন বানচাল করার চেষ্টা করছে। এই পরিস্থিতিতে আমাদের নিজেদের নিরাপত্তা নিজেরাই নিশ্চিত করতে হবে। কেবল সরকারের ওপর নির্ভর করে নিরাপত্তা নিশ্চিত করা যাবে না।’ ভোট ও রাজনৈতিক কর্মসূচি প্রসঙ্গে এনসিপি আহ্বায়ক বলেন, ‘এনসিপির প্রার্থীরা গণভোটের প্রার্থী হিসেবে জনগণের কাছে যাবে। সংস্কারের পক্ষে গণজোয়ার সৃষ্টি করা হবে। ভবিষ্যতমুখী রাজনীতির প্রত্যয়ে তরুণদের ঐক্যবদ্ধ থাকতে হবে।’ তিনি বলেন, ‘একাত্তর ও চব্বিশ—এই দুই সময়ের দালালদের বিরুদ্ধে আমরা ঐক্যবদ্ধ আছি। এই ঐক্যের মধ্য দিয়েই নতুন বাংলাদেশের পথে আমাদের বিজয় আসবে।’",
    "date": "প্রকাশ : ১৬ ডিসেম্বর ২০২৫, ১৪:৪১",
    "crawled_at": "2025-12-17 19:42:20"
}