{
    "url": "https://www.ittefaq.com.bd/766151/%E0%A6%87%E0%A6%B8%E0%A7%8D%E0%A6%9F-%E0%A6%AC%E0%A7%87%E0%A6%99%E0%A7%8D%E0%A6%97%E0%A6%B2%E0%A7%87%E0%A6%B0-%E0%A6%AB%E0%A7%81%E0%A6%81%E0%A7%9F%E0%A7%87-%E0%A6%89%E0%A7%9C%E0%A7%87-%E0%A6%97%E0%A7%87%E0%A6%9B%E0%A7%87-%E0%A6%A8%E0%A6%BE%E0%A6%B8%E0%A6%B0%E0%A6%BF%E0%A6%A8",
    "language": "bangla",
    "source": "ittefaq",
    "title": "ইস্ট বেঙ্গলের ফুঁয়ে উড়ে গেছে নাসরিন",
    "body": "নেপালের কাঠমান্ডুতে অনুষ্ঠানরত সাফ নারী চ্যাম্পিয়নশিপে বাংলাদেশের নাসরিন স্পোর্টস একাডেমি দেখল ভারতের ইমামি ইস্ট বেঙ্গল ক্লাবের শক্তি। ইস্ট বেঙ্গলের ফুঁয়ে উড়ে গেছে নাসরিন। গতকাল দশরথের মাঠে ইস্ট বেঙ্গল ক্লাব ৭-০ গোলে হারিয়েছে নাসরিন স্পোর্টস একাডেমিকে। উগান্ডার জাতীয় দলের ফুটবলার ফজিলা ইকওয়াপুত হ্যাটট্রিক করেছেন, ৫ গোল করেছেন। একজন ফজিলার কাছেই শেষ হয়ে গেছে বাংলাদেশের নাসরিন। অন্য দুই গোল করেন জ্যোতি চৌহান এবং সুলঞ্জনা রাউল। এই ম্যাচটা ছিল বাঁচা-মরার। কিন্তু ইস্ট বেঙ্গল ক্লাবের কাছে রীতিমতো নাকানি চুবানি খেয়েছে সানজিদা আক্তারের দল নাসরিন।  ৫ দেশের লড়াইয়ে প্রথমবার সাফ ক্লাব কাপ ফুটবল হচ্ছে এবার। ইস্ট বেঙ্গল ক্লাব ৯ পয়েন্ট নিয়ে ফাইনালে সঙ্গী হিসেবে পেয়েছে নেপালের দল এপিএফ ওমেন্স ফুটবল ক্লাবকে। ১৭ ডিসেম্বর নাসরিনের শেষ খেলা ভুটানের ট্রান্সপোর্ট ইউনাইটেডের বিপক্ষে। নাসরিন পাকিস্তানের ক্লাবের বিপক্ষে গোল শূন্য ড্র এবং নেপালের দলের বিপক্ষে ৪-০ গোলে হেরেছে।",
    "date": "প্রকাশ : ১৫ ডিসেম্বর ২০২৫, ১২:৩৯",
    "crawled_at": "2025-12-17 19:55:08"
}