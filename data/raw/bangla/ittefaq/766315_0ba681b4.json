{
    "url": "https://www.ittefaq.com.bd/766315/%E0%A6%95%E0%A6%95%E0%A7%8D%E0%A6%B8%E0%A6%AC%E0%A6%BE%E0%A6%9C%E0%A6%BE%E0%A6%B0%E0%A7%87-%E0%A6%B8%E0%A7%9C%E0%A6%95%E0%A7%87%E0%A6%B0-%E0%A6%AA%E0%A6%BE%E0%A6%B6%E0%A7%87-%E0%A6%A6%E0%A6%BE%E0%A6%81%E0%A7%9C%E0%A6%BF%E0%A7%9F%E0%A7%87-%E0%A6%A5%E0%A6%BE%E0%A6%95%E0%A6%BE-%E0%A6%AC%E0%A6%BE%E0%A6%B8%E0%A7%87-%E0%A6%86%E0%A6%97%E0%A7%81%E0%A6%A8",
    "language": "bangla",
    "source": "ittefaq",
    "title": "কক্সবাজারে সড়কের পাশে দাঁড়িয়ে থাকা বাসে আগুন",
    "body": "কক্সবাজার বাইপাস সড়কের পার্কিংয়ে দাঁড়িয়ে থাকা যাত্রীবাহী একটি বাসে আগুন লেগেছে। মঙ্গলবার (১৬ ডিসেম্বর) বেলা ১২টার দিকে শহরের বাস টার্মিনালের দক্ষিণ-পশ্চিমে পুলিশ লাইনস্ লাগোয়া বাস কাউন্টারে ‘দোয়েল এক্সপ্রেস’ নামে পরিবহনের একটি বাসে আগুন লাগার ঘটনা ঘটে। স্থানীয় সূত্রে জানা গেছে, মঙ্গলবার বেলা ১২টার দিকে বাসটি সড়কের পাশে পার্কিং করা ছিল। এসময় হঠাৎ বাসটিতে আগুন দেখতে পেয়ে ফায়ার সার্ভিসকে খবর দেন স্থানীয়রা। খবর পেয়ে ফায়ার সার্ভিসের সদস্যরা দ্রুত ঘটনাস্থলে পৌঁছে আগুন নেভানোর তৎপরতা শুরু করেন। কক্সবাজার ফায়ার সার্ভিস ও সিভিল ডিফেন্সের উপ-সহকারী পরিচালক মো. তানহারুল ইসলাম এই তথ্যের সত্যতা নিশ্চিত করে বলেন, কলাতলীর বাইপাস এলাকায় পার্কিং করা একটি বিলাসবহুল বাসে আগুন লাগার খবর পেয়ে ফায়ার সার্ভিসের কর্মীরা দ্রুত ঘটনাস্থলে যান। তাদের তৎপরতায় আগুন নিয়ন্ত্রণে আসে। এর আগেই বাসটির সামনের অংশ বেশি ক্ষতিগ্রস্ত হয়। তবে আগুন লাগার কারণ জানা যায়নি। দাঁড়িয়ে থাকা বাসে হঠাৎ আগুন লাগার ঘটনায় স্থানীয় এবং পথচারীদের মাঝে আতঙ্ক সৃষ্টি হয়েছে। কক্সবাজার সদর মডেল থানার ওসি ছমি উদ্দিন বলেন, বাসের চালকের সঙ্গে কথা বলেছি। হেলপার ভেতরে ছিল এবং সাউন্ডবক্সে গান শুনছিলো। হয়তো কোনো দুর্ঘটনাবশত আগুন লেগে থাকতে পারে। তবে আগুন লাগার কারণ এখনও নিশ্চিতভাবে বলা যাচ্ছে না। এই ঘটনায় কেউ হতাহত হয়নি।",
    "date": "প্রকাশ : ১৬ ডিসেম্বর ২০২৫, ১৬:১২",
    "crawled_at": "2025-12-17 00:19:54"
}