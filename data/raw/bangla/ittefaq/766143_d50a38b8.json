{
    "url": "https://www.ittefaq.com.bd/766143/%E0%A6%AA%E0%A7%81%E0%A6%B7%E0%A7%8D%E0%A6%AA%E0%A6%BE-%E0%A6%9F%E0%A7%81%E2%80%99%E0%A6%B0-%E0%A6%B0%E0%A7%87%E0%A6%95%E0%A6%B0%E0%A7%8D%E0%A6%A1-%E0%A6%AD%E0%A7%87%E0%A6%99%E0%A7%87-%E0%A6%A6%E0%A6%BF%E0%A6%B2%E0%A7%8B-%E0%A6%B0%E0%A6%A3%E0%A6%AC%E0%A7%80%E0%A6%B0%E0%A7%87%E0%A6%B0-%E2%80%98%E0%A6%A7%E0%A7%81%E0%A6%B0%E0%A6%A8%E0%A7%8D%E0%A6%A7%E0%A6%B0%E2%80%99",
    "language": "bangla",
    "source": "ittefaq",
    "title": "পুষ্পা টু’র রেকর্ড ভেঙে দিলো রণবীরের ‘ধুরন্ধর’",
    "body": "বলিউডের বক্স অফিসে নতুন রেকর্ড তৈরি করেছে অভিনেতা রণবীর সিং এর সিনেমা ‘ধুরন্ধর’। মুক্তির দ্বিতীয় রোববারে সিনেমাটি আয়ের দিক থেকে দক্ষিণ ভারতীয় সুপারস্টার আল্লু অর্জুনের ব্লকবাস্টার ছবি ‘পুষ্পা টু’-এর দ্বিতীয় সপ্তাহের রেকর্ড ভেঙে দিয়েছে। হিন্দুস্তান টাইমসের প্রতিবেদন অনুযায়ী, বক্স অফিসে আল্লু অর্জুনের ছবি পুষ্পা টু’র সংগ্রহের কথা বলতে গেলে, দ্বিতীয় রোববার সিনেমাটি ৫৪ কোটি টাকার ব্যবসা করেছিল। একই দিনে আদিত্য ধর পরিচালিত ‘ধুরন্ধর’ সিনেমাটি ৫৮ কোটি টাকার ব্যবসা করে এই রেকর্ডটি ভেঙেছে। পুষ্পার সিক্যুয়েল মুক্তির পর সালমান খান ও আমির খানের মতো বড় সুপারস্টারের ছবি মুক্তি পেলেও এমন সফলতা পায়নি, যতটা সফল এখন রণবীর সিং। মুক্তির মাত্র ১০ দিনে ‘ধুরন্ধর’ ভারতে সর্বমোট ৩৫১ কোটি ৬১ রুপি আয় করেছে। সঞ্জয় দত্ত, অর্জুন রামপাল, অক্ষয় খান্না ও আর মাধবন অভিনীত এই সিনেমাটি দ্বিতীয় সপ্তাহান্তে মোট আয় করেছে প্রায় ১১১ কোটি টাকা। বাণিজ্য বিশ্লেষকরা ধারণা করছেন, ভারতীয় বক্স অফিসে বড় কোনো নতুন সিনেমা মুক্তি না পাওয়ায় এটি বড়দিন ও নববর্ষের ছুটির পূর্ণ সুবিধা পাবে। এতে সিনেমাটি দ্রুত ৫০০ কোটি রুপির ক্লাবে প্রবেশ করতে পারে বলে তারা মনে করছেন।",
    "date": "প্রকাশ : ১৫ ডিসেম্বর ২০২৫, ১১:৩১",
    "crawled_at": "2025-12-17 19:58:16"
}