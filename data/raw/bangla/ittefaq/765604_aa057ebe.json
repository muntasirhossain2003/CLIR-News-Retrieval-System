{
    "url": "https://www.ittefaq.com.bd/765604/%E0%A7%A8-%E0%A6%B9%E0%A6%BE%E0%A6%9C%E0%A6%BE%E0%A6%B0-%E0%A6%9F%E0%A6%BE%E0%A6%95%E0%A6%BE-%E0%A6%9A%E0%A7%81%E0%A6%B0%E0%A6%BF%E0%A6%B0-%E0%A6%98%E0%A6%9F%E0%A6%A8%E0%A6%BE-%E0%A6%A5%E0%A7%87%E0%A6%95%E0%A7%87-%E0%A6%AE%E0%A7%8B%E0%A6%B9%E0%A6%BE%E0%A6%AE%E0%A7%8D%E0%A6%AE%E0%A6%A6%E0%A6%AA%E0%A7%81%E0%A6%B0%E0%A7%87-%E0%A6%AE%E0%A6%BE-%E0%A6%AE%E0%A7%87%E0%A7%9F%E0%A7%87",
    "language": "bangla",
    "source": "ittefaq",
    "title": "২ হাজার টাকা চুরির ঘটনা থেকে মোহাম্মদপুরে মা-মেয়ে হত্যা",
    "body": "রাজধানীর মোহাম্মদপুরে গৃহকর্মী কর্তৃক মা-মেয়েকে খুনের ঘটনায় মূল অভিযুক্ত গৃহকর্মী আয়েশাসহ তার স্বামী রাব্বীকে গ্রেপ্তার করা হয়েছে। বৃহস্পতিবার (১১ ডিসেম্বর) দুপুরে ডিএমপির অতিরিক্ত পুলিশ কমিশনার (ক্রাইম অ্যান্ড অপারেশন্স) এস এন মো. নজরুল ইসলাম প্রেস ব্রিফিংয়ে এই তথ্য জানান। ডিএমপি জানিয়েছে, এই চাঞ্চল্যকর হত্যাকাণ্ডটি ঘটেছে ২ হাজার টাকা চুরির ঘটনাকে কেন্দ্র করে। ডিএমপি জানায়, ২ হাজার টাকা চুরি করে ধরা পড়ায় গৃহকর্মী আয়েশার সঙ্গে গৃহকর্ত্রী লায়লা ফিরোজের বাগবিতণ্ডা হয়। এতে ক্ষিপ্ত হয়ে পর দিন পরিকল্পিতভাবে বাসা থেকে ছুরি নিয়ে এসে লায়লাকে হত্যা করে আয়েশা। এই সময় মেয়ে নাফিসা লাওয়াল বিনতে আজিজ ঘুম ছিল। গৃহকর্মীর সঙ্গে মায়ের ধস্তাধস্তিতে তার ঘুম ভেঙে যায়। সে ইন্টারকমে দারোয়ানকে ঘটনা জানাতে গেলে আয়েশা তাকেও হত্যা করেন। অতিরিক্ত পুলিশ কমিশনার নজরুল ইসলাম আরও জানান, আয়েশার স্বামী রাব্বীকেও গ্রেপ্তার করা হয়েছে, কারণ স্বামী রাব্বী হত্যাকাণ্ডের পরে আয়েশাকে ঢাকা থেকে পালাতে সাহায্য করে। গত সোমবার (৮ ডিসেম্বর) মোহাম্মদপুরের বাসা থেকে লায়লা ফিরোজ (৪৮) ও মেয়ে নাফিসা লাওয়াল বিনতে আজিজের (১৫) মরদেহ উদ্ধার করে পুলিশ। পরে জোড়া হত্যার ঘটনায় সোমবার রাতে নিহত লায়লা আফরোজের স্বামী স্কুলশিক্ষক আ জ ম আজিজুল ইসলাম গৃহকর্মী আয়েশাকে একমাত্র আসামি করে মোহাম্মদপুর থানায় হত্যা মামলা করেন।",
    "date": "প্রকাশ : ১১ ডিসেম্বর ২০২৫, ১২:৪৬",
    "crawled_at": "2025-12-16 19:42:42"
}