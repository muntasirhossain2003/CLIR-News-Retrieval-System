{
    "url": "https://www.ittefaq.com.bd/766199/%E0%A6%A4%E0%A6%BE%E0%A6%87%E0%A6%9C%E0%A7%81%E0%A6%B2%E0%A6%95%E0%A7%87-%E0%A6%AA%E0%A7%87%E0%A6%9B%E0%A6%A8%E0%A7%87-%E0%A6%AB%E0%A7%87%E0%A6%B2%E0%A7%87-%E0%A6%86%E0%A6%87%E0%A6%B8%E0%A6%BF%E0%A6%B8%E0%A6%BF%E0%A6%B0-%E0%A6%AE%E0%A6%BE%E0%A6%B8%E0%A6%B8%E0%A7%87%E0%A6%B0%E0%A6%BE-%E0%A6%B9%E0%A6%BE%E0%A6%B0%E0%A6%AE%E0%A6%BE%E0%A6%B0",
    "language": "bangla",
    "source": "ittefaq",
    "title": "তাইজুলকে পেছনে ফেলে আইসিসির মাসসেরা হারমার",
    "body": "আইসিসির নভেম্বর মাসের ‘প্লেয়ার্স অব দ্য মান্থ’ নির্বাচিত হয়েছেন দক্ষিণ আফ্রিকার অফ স্পিনার সিমন হারমার। ভারতের বিপক্ষে টেস্ট সিরিজে দুর্দান্ত পারফরম্যান্সের সুবাদে এই স্বীকৃতি পেলেন তিনি। নভেম্বর মাসের খেলোয়াড় হওয়ার দৌড়ে ছিলেন বাংলাদেশের স্পিনার তাইজুল ইসলাম ও পাকিস্তানের অলরাউন্ডার মোহাম্মদ নওয়াজ। তাদের পেছনে ফেলে প্রথমবারের মতো মর্যাদাপূর্ণ এই পুরস্কার জিতলেন হারমার।  ভারতের বিপক্ষে ২-০ তে সিরিজ জয়ের অন্যতম নায়ক ছিলেন এই প্রোটিয়া স্পিনার হারমার। ২৫ বছরে প্রথমবার এশিয়ার কোনো দেশে প্রোটিয়াদের প্রথম জয়ে তার ছিল অসামান্য অবদান। মাত্র ৮.৯৪ গড়ে কলকাতা ও গুয়াহাটিতে ১৭ উইকেট নেন তিনি। প্রথম টেস্টে ৮ উইকেট নেন হারমার। দ্বিতীয় ম্যাচে নেন ৭ উইকেট। বল হাতে দারুণ অবদান রেখে সিরিজ সেরাও হন তিনি। মাসসেরা খেলোয়াড় নির্বাচিত হয়ে বেশ উচ্ছ্বসিত হারমার। তিনি বলেন, “আইসিসির ‘প্লেয়ার অব দ্য মান্থ’ হতে পারা আমার জন্য দারুণ সম্মানের। দেশের হয়ে খেলাই আমার স্বপ্ন, এর সঙ্গে এমন স্বীকৃতি পাওয়া সত্যিই বাড়তি প্রাপ্তি।” তিনি আরও বলেন, “এই পুরস্কার আমি আমার সতীর্থ, কোচ ও সাপোর্ট স্টাফদের সঙ্গে ভাগ করে নিতে চাই। পাশাপাশি এটি উৎসর্গ করছি আমার পরিবারের প্রতি, যারা আমাকে সমর্থন দেন এবং অনেক সময় আমাকে বাড়ি ছেড়ে দূরে থাকতে দেন আমার স্বপ্ন পূরণের জন্য।”  ",
    "date": "প্রকাশ : ১৫ ডিসেম্বর ২০২৫, ১৭:১১",
    "crawled_at": "2025-12-17 19:54:54"
}