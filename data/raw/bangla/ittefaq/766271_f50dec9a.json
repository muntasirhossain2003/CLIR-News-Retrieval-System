{
    "url": "https://www.ittefaq.com.bd/766271/%E0%A6%B9%E0%A6%BE%E0%A6%A6%E0%A6%BF%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A6%BE-%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%87%E0%A6%B0-%E0%A6%AE%E0%A7%8D%E0%A6%AF%E0%A6%BE%E0%A6%97%E0%A6%BE%E0%A6%9C%E0%A6%BF%E0%A6%A8-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0",
    "language": "bangla",
    "source": "ittefaq",
    "title": "হাদিকে গুলি করা অস্ত্রের ম্যাগাজিন উদ্ধার",
    "body": "ইনকিলাব মঞ্চের মুখপাত্র ও ঢাকা-৮ আসনের সম্ভাব্য স্বতন্ত্র প্রার্থী শরিফ ওসমান হাদিকে গুলিবর্ষণের ঘটনায় ব্যবহৃত অস্ত্রের একটি ম্যাগাজিন উদ্ধার করেছে র‍্যাব। ঘটনার প্রধান সন্দেহভাজনদের একজনের আত্মীয়ের বাসার পাশ থেকে এটি উদ্ধার করা হয়েছে বলে জানিয়েছে বাহিনীর একটি দায়িত্বশীল সূত্র। মঙ্গলবার (১৬ ডিসেম্বর) র‍্যাবের একটি সূত্র জানায়, হামলার ঘটনায় প্রধান সন্দেহভাজন ফয়সালের বোনের বাসার সংলগ্ন একটি স্থান থেকে ম্যাগাজিনটি উদ্ধার করা হয়। উদ্ধার করা আলামতটি ঘটনার তদন্তে গুরুত্বপূর্ণ অগ্রগতি হিসেবে দেখছে আইনশৃঙ্খলা বাহিনী। এদিকে, একটি বিশ্বস্ত সূত্র জানিয়েছে, হাদিকে গুলি করে পালিয়ে যাওয়া দুই সন্দেহভাজন ইতোমধ্যে দেশ ছেড়ে ভারতে চলে গেছে। যমুনা নিউজকে দেওয়া তথ্য অনুযায়ী, সন্দেহভাজন ফয়সাল ও আলমগীর শুক্রবার (১২ ডিসেম্বর) ময়মনসিংহের হালুয়াঘাট উপজেলার ভুটিয়াপাড়া সীমান্ত দিয়ে মোটরসাইকেলযোগে সীমান্ত অতিক্রম করে ভারতে পালায়। সূত্রের ভাষ্য অনুযায়ী, ঘটনার পরপরই তারা একটি প্রাইভেট কারে রাজধানীর মিরপুর এলাকা থেকে আশুলিয়া হয়ে গাজীপুর অতিক্রম করে ময়মনসিংহে পৌঁছায়। সেখানে গিয়ে তারা ব্যবহৃত গাড়িটি পরিবর্তন করে অন্য একটি প্রাইভেট কারে ওঠে। পরে ওই গাড়িতে করে হালুয়াঘাট উপজেলার ধারাবাজার এলাকার একটি পেট্রোল পাম্পে পৌঁছায়। সেখান থেকে স্থানীয় এক ব্যক্তির সহায়তায় মোটরসাইকেলে করে তাদের ভুটিয়াপাড়া সীমান্তে নেওয়া হয়। সীমান্ত পার হওয়ার পর ভারতে তাদের গ্রহণ করে নেয় আরেক ব্যক্তি। উল্লেখ্য, গত শুক্রবার দুপুরে রাজধানীর বিজয়নগর এলাকায় সন্ত্রাসীদের ছোড়া গুলিতে গুরুতর আহত হন শরিফ ওসমান হাদি। তাৎক্ষণিকভাবে তাকে ঢাকা মেডিকেল কলেজ হাসপাতালে নেওয়া হয়। সেখানে অস্ত্রোপচার শেষে রাতে উন্নত চিকিৎসার জন্য এভারকেয়ার হাসপাতালে স্থানান্তর করা হয়। কয়েক দিন চিকিৎসাধীন থাকার পর অবস্থার উল্লেখযোগ্য উন্নতি না হওয়ায় তাকে সিঙ্গাপুরে নেওয়ার সিদ্ধান্ত নেওয়া হয়। বর্তমানে তিনি সিঙ্গাপুরে চিকিৎসাধীন রয়েছেন। অন্তর্বর্তী সরকার তার চিকিৎসার সম্পূর্ণ ব্যয় বহন করছে।",
    "date": "প্রকাশ : ১৬ ডিসেম্বর ২০২৫, ০৯:১৮",
    "crawled_at": "2025-12-17 19:39:19"
}