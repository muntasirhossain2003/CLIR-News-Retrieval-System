{
    "url": "https://www.ittefaq.com.bd/766309/%E0%A6%95%E0%A6%BE%E0%A6%AD%E0%A6%BE%E0%A6%B0%E0%A7%8D%E0%A6%A1-%E0%A6%AD%E0%A7%8D%E0%A6%AF%E0%A6%BE%E0%A6%A8-%E0%A6%9A%E0%A6%BE%E0%A6%AA%E0%A6%BE%E0%A7%9F-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%AC%E0%A6%BF%E0%A6%B6%E0%A7%87%E0%A6%B7-%E0%A6%B6%E0%A6%BE%E0%A6%96%E0%A6%BE%E0%A6%B0-%E0%A6%A6%E0%A7%81%E0%A6%87",
    "language": "bangla",
    "source": "ittefaq",
    "title": "কাভার্ড ভ্যান চাপায় পুলিশের বিশেষ শাখার দুই কর্মকর্তা নিহত",
    "body": "কুষ্টিয়ার ভেড়ামারা লালন শাহ সেতু টোল প্লাজা সংলগ্ন এলাকায় কাভার্ড ভ্যান চাপায় পাবনা জেলায় কর্মরত পুলিশের বিশেষ শাখার (ডিএসবি) দুই কর্মকর্তা নিহত হয়েছেন। মঙ্গলবার (১৬ ডিসেম্বর) বেলা ১১টা ৫৫ মিনিটের দিকে কুষ্টিয়ার লালন শাহ সেতুর ভেড়ামারা প্রান্তে এ ঘটনা ঘটে। নিহতরা হলেন- পাবনা জেলা ডিএসবির ঈশ্বরদী জোনের ইন্সপেক্টর মোজাহারুল ইসলাম এবং এএসআই কায়েস উদ্দিন। ভেড়ামারা থানার ওসি জাহেদুর রহমান ও ঈশ্বরদী থানার ওসি মো. মনিরুজ্জামান কাভার্ড ভ্যান চাপায় ডিএসবির দুজন কর্মকর্তা নিহত হওয়ার ঘটনাটি নিশ্চিত করেছেন। জানা গেছে, ইন্সপেক্টর মোজাহারুল ইসলামের বাড়ি রংপুর জেলার পীরগাছা থানার ইটাকুমারী গ্রামে এবং এএসআই কায়েস উদ্দিনের বাড়ি রাজশাহী জেলার তানোর থানার রাতৈল গ্রামে। ঈশ্বরদী থানার ওসি মো. মনিরুজ্জামান জানান, ইন্সপেক্টর মোজাহারুল ইসলাম মাত্র একদিন আগে অর্থাৎ গত সোমবার ঈশ্বরদী থানা জোনে যোগদান করেন। মঙ্গলবার সকালে বিজয় দিবসের অনুষ্ঠান শেষে তিনি এএসআই কায়েস উদ্দিনকে সঙ্গে নিয়ে তথ্য সংগ্রহের উদ্দেশ্যে মোটরসাইকেলে বিভিন্ন এলাকায় পরিদর্শনে বের হন। এ সময় লালন শাহ সেতুর ভেড়ামারা প্রান্তে টোল প্লাজার কাছে একটি দ্রুতগামী কাভার্ড ভ্যান তাদের মোটরসাইকেলটিকে সজোরে চাপা দিয়ে পালিয়ে যায়। এতে দু’জন পুলিশ কর্মকর্তা গুরুতর আহত হন এবং ঘটনাস্থলেই তাদের মৃত্যু হয়। পরে কুষ্টিয়া হাইওয়ে পুলিশ ঘটনাস্থলে পৌঁছে মরদেহ উদ্ধার করে হাসপাতালে নিয়ে গেলে কর্তব্যরত চিকিৎসক তাদের মৃত ঘোষণা করেন। ভেড়ামারা থানার ওসি জাহেদুর রহমান জানান, কাভার্ড ভ্যানের চাপায় ঘটনাস্থলেই তাদের মৃত্যু হয়। তবে কাভার্ড ভ্যানটি আটক করা যায়নি । নিহতদের মরদেহ উদ্ধার করে কুষ্টিয়ার ২৫০ শয্যার হাসপাতালের মর্গে নেওয়া হয়েছে। ঈশ্বরদী সার্কেলের অতিরিক্ত পুলিশ সুপার প্রণব কুমার ঘটনাস্থল থেকে জানান, প্রাথমিক আইনি প্রক্রিয়া শেষে মরদেহ পাবনায় পাঠানো হবে। কাভার্ড ভ্যানটি শনাক্ত ও আটকে অভিযান চলছে। বিস্তারিত পরে জানানো সম্ভব হবে।",
    "date": "প্রকাশ : ১৬ ডিসেম্বর ২০২৫, ১৫:৪৫",
    "crawled_at": "2025-12-17 00:20:18"
}