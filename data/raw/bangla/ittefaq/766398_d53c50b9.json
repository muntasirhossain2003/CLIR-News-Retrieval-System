{
    "url": "https://www.ittefaq.com.bd/766398/%E0%A6%86%E0%A6%A8%E0%A6%BF%E0%A6%B8%E0%A7%81%E0%A6%B2-%E0%A6%B8%E0%A6%BE%E0%A6%B2%E0%A6%AE%E0%A6%BE%E0%A6%A8%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%97%E0%A6%A0%E0%A6%A8%E0%A7%87%E0%A6%B0-%E0%A6%B6%E0%A7%81%E0%A6%A8%E0%A6%BE%E0%A6%A8%E0%A6%BF-%E0%A6%86%E0%A6%9C",
    "language": "bangla",
    "source": "ittefaq",
    "title": "আনিসুল-সালমানের বিরুদ্ধে অভিযোগ গঠনের শুনানি আজ",
    "body": "জুলাই-আগস্টে ছাত্র-জনতার আন্দোলন চলাকালীন কারফিউ জারি করে আন্দোলনকারীদের হত্যার উসকানি দেওয়াসহ মোট ৫টি সুনির্দিষ্ট অভিযোগে সালমান এফ রহমান ও আনিসুল হকের বিরুদ্ধে আনুষ্ঠানিক অভিযোগ গঠনের ওপর গুরুত্বপূর্ণ শুনানি আজ। বুধবার (১৭ ডিসেম্বর) আন্তর্জাতিক অপরাধ ট্রাইব্যুনাল-১-এ এই শুনানি অনুষ্ঠিত হবে। আনিসুল হক ও সালমান এফ রহমানের বিরুদ্ধে আনা অভিযোগগুলোর মধ্যে রয়েছে- কারফিউ জারি করে আন্দোলনকারীদের দমন ও শেষ করে দেওয়ার প্রচেষ্টা, গণভবনে শেখ হাসিনার সঙ্গে ব্যবসায়ীদের বৈঠকে উপস্থিত থেকে হত্যাকাণ্ডের উসকানি, এবং আন্দোলন সংশ্লিষ্ট ২৮৬টি মামলায় প্রায় সাড়ে ৪ লাখ ছাত্র-জনতাকে আসামি করা। এর আগে, এই দুই অভিযুক্ত তাদের পক্ষে বিদেশি আইনজীবী নিয়োগের অনুমতি চেয়ে ট্রাইব্যুনালে আবেদন করেছিলেন। আজকের শুনানিতে ট্রাইব্যুনাল সেই আবেদনের বিষয়েও সিদ্ধান্ত দিতে পারেন বলে জানা গেছে। এছাড়াও আন্তর্জাতিক অপরাধ ট্রাইব্যুনাল-১-এ আজ ইন্টারনেট বন্ধ করে গণহত্যাকারীদের সহায়তার অভিযোগে সজীব ওয়াজেদ জয় ও জুনায়েদ আহমেদ পলকের বিরুদ্ধে আনা মামলার শুনানির দিন ধার্য রয়েছে। এই মামলায় জয় পলাতক থাকায় তার পক্ষে স্টেট ডিফেন্স (রাষ্ট্রপক্ষের আইনজীবী) নিয়োগ দেওয়া হতে পারে। ট্রাইব্যুনাল এর আগে সজীব ওয়াজেদ জয়ের বিরুদ্ধে গ্রেপ্তারি পরোয়ানা জারি করে পত্রিকায় বিজ্ঞপ্তি প্রকাশের নির্দেশ দিয়েছিলেন। অন্যদিকে, আন্তর্জাতিক অপরাধ ট্রাইব্যুনাল-২-এ আজ আবু সাঈদ হত্যা মামলা এবং হাসানুল হক ইনুর বিরুদ্ধে আনা মামলার সাক্ষ্যগ্রহণ অনুষ্ঠিত হওয়ার কথা রয়েছে।",
    "date": "প্রকাশ : ১৭ ডিসেম্বর ২০২৫, ১১:৩১",
    "crawled_at": "2025-12-17 19:37:06"
}