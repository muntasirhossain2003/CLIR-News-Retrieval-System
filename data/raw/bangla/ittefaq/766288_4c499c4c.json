{
    "url": "https://www.ittefaq.com.bd/766288/%E0%A6%A8%E0%A6%A4%E0%A7%81%E0%A6%A8-%E0%A6%A7%E0%A6%BE%E0%A6%B0%E0%A6%BE%E0%A7%9F-%E0%A6%B0%E0%A6%BE%E0%A6%9C%E0%A6%A8%E0%A7%80%E0%A6%A4%E0%A6%BF-%E0%A6%B6%E0%A7%81%E0%A6%B0%E0%A7%81-%E0%A6%95%E0%A6%B0%E0%A6%A4%E0%A7%87-%E0%A6%9A%E0%A6%BE%E0%A6%87-%E0%A6%9C%E0%A6%BE%E0%A6%AE%E0%A6%BE%E0%A7%9F%E0%A6%BE%E0%A6%A4-%E0%A6%86%E0%A6%AE%E0%A6%BF%E0%A6%B0",
    "language": "bangla",
    "source": "ittefaq",
    "title": "নতুন ধারায় রাজনীতি শুরু করতে চাই: জামায়াত আমির",
    "body": "স্বাধীন বাংলাদেশকে আওয়ামী লীগ সন্ত্রাসের অভয়ারণ্যে পরিণত করেছিল মন্তব্য করে বাংলাদেশ জামায়াতে ইসলামীর আমির ডা. শফিকুর রহমান বলেছেন, অতীতের ‘বস্তাপচা’ রাজনীতির যুগ শেষ হয়ে গেছে। সেই রাজনীতি আর এ দেশে চলবে না। যারা ওই রাজনীতির পাহারাদারি করবে, তারাও অচল হয়ে যাবে। তিনি বলেন, নতুন বাংলাদেশের জন্য নতুন ধারার রাজনীতি শুরু করতে চান তারা—যে রাজনীতি হবে দেশ, জাতি, স্বাধীনতা ও সার্বভৌমত্বের পক্ষে। মঙ্গলবার (১৬ ডিসেম্বর) বিজয় দিবস উপলক্ষে রাজধানীর সোহরাওয়ার্দী উদ্যানে আয়োজিত বিজয় ম্যারাথনের উদ্বোধন অনুষ্ঠানে প্রধান অতিথির বক্তব্যে এসব কথা বলেন জামায়াত আমির। একই দিন সকালে যুব র‍্যালি ম্যারাথন ‘রাজপথে বিজয়ে’ অংশ নিয়েও তিনি একই বক্তব্য পুনর্ব্যক্ত করেন। ডা. শফিকুর রহমান বলেন, স্বাধীনতার পর একটি পরিবার, একটি গোষ্ঠী ও একটি দলকে সুবিধা দিতে রাষ্ট্রীয় ব্যবস্থাপনা গড়ে তোলা হয়েছিল। সোনার বাংলার প্রতিশ্রুতি দিয়ে তারা শ্মশান বাংলা তৈরি করেছে। আওয়ামী লীগ স্বাধীন বাংলাদেশকে সন্ত্রাসের অভয়ারণ্যে পরিণত করেছিল। কিন্তু সেই রাজনীতিকে পায়ের নিচে চেপে ধরেই সমাপ্তি টানতে চায় জামায়াতে ইসলামী। তিনি বলেন, এখন এমন রাজনীতি দরকার, যা বিশ্বে মাথা উঁচু করে দাঁড়ানোর পক্ষে থাকবে এবং দুর্নীতি, চাঁদাবাজি, দখলদারি, মামলাবাজি ও ধর্ষণের বিরুদ্ধে অবস্থান নেবে। আমরা আমাদের দলের বিজয় চাই না, চাই ১৮ কোটি মানুষের বিজয়। জনগণের বিজয়ই হবে আমাদের বিজয়। আগামী জাতীয় নির্বাচন প্রসঙ্গে জামায়াত আমির বলেন, ফেব্রুয়ারিতে অনুষ্ঠেয় নির্বাচনের মধ্য দিয়েই নতুন বাংলাদেশের মোড়ক উন্মোচিত হবে। নির্বাচন নিয়ে কোনো ষড়যন্ত্র হলে জনগণই তা প্রতিরোধ করে নিঃশেষ করে দেবে। তিনি স্পষ্ট করে বলেন, নির্বাচন কমিশনের কাছে তারা কোনো আনুকূল্য চান না। তবে কোনো দলকে যদি কমিশন বিশেষ সুবিধা দেওয়ার চেষ্টা করে, তাহলে তা কঠোরভাবে প্রতিহত করা হবে। ডা. শফিকুর রহমান হুঁশিয়ারি উচ্চারণ করে বলেন, ষড়যন্ত্র করে লাভ হবে না। কেউ যেন নিজেকে অতিরিক্ত ধূর্ত না ভাবে। মানুষ এখন বুঝতে শিখেছে। কাউকে আর ছাড় দেওয়া হবে না।",
    "date": "প্রকাশ : ১৬ ডিসেম্বর ২০২৫, ১২:১৭",
    "crawled_at": "2025-12-17 00:22:11"
}