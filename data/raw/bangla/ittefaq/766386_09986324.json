{
    "url": "https://www.ittefaq.com.bd/766386/%E0%A6%AC%E0%A6%BF%E0%A6%9C%E0%A6%AF%E0%A6%BC-%E0%A6%A6%E0%A6%BF%E0%A6%AC%E0%A6%B8%E0%A7%87%E0%A6%B0-%E0%A6%A6%E0%A7%8B%E0%A6%AF%E0%A6%BC%E0%A6%BE-%E0%A6%85%E0%A6%A8%E0%A7%81%E0%A6%B7%E0%A7%8D%E0%A6%A0%E0%A6%BE%E0%A6%A8%E0%A7%87-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%A8%E0%A7%87%E0%A6%A4%E0%A6%BE%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81",
    "language": "bangla",
    "source": "ittefaq",
    "title": "বিজয় দিবসের দোয়া অনুষ্ঠানে বিএনপি নেতার মৃত্যু",
    "body": "নোয়াখালীর চাটখিল উপজেলায় বিজয় দিবস উপলক্ষে বিএনপির আয়োজিত দোয়া অনুষ্ঠানে অংশ নিতে গিয়ে মোরশেদ আলম শিব্বির (৪৮) নামে এক বিএনপি নেতার মৃত্যু হয়েছে। মঙ্গলবার (১৬ ডিসেম্বর) সন্ধ্যায় বদলকোট ইউনিয়নের ইসলামপুর বাজারে এ ঘটনা ঘটে। নিহত মোরশেদ আলম শিব্বির বদলকোট ইউনিয়নের মুরাইম গ্রামের বাসিন্দা এবং আবদুল হকের ছেলে। তিনি বদলকোট ইউনিয়ন যুবদলের সাবেক সাধারণ সম্পাদক ছিলেন। বর্তমানে তিনি প্রবাসী বিএনপি নেতা হিসেবে পরিচিত ছিলেন। কয়েক মাস আগে সৌদি আরব থেকে দেশে এসে ছুটি শেষে আবার সেখানে ফেরার প্রস্তুতি নিচ্ছিলেন তিনি। স্থানীয় বিএনপি সূত্র জানায়, দোয়া অনুষ্ঠানে অংশগ্রহণের সময় হঠাৎ অসুস্থ হয়ে পড়লে তাকে দ্রুত চাটখিল উপজেলার একটি বেসরকারি হাসপাতালে নেওয়া হয়। পরে অবস্থার অবনতি হলে নোয়াখালী জেলা সদরের আরেকটি হাসপাতালে স্থানান্তর করা হয়। সেখানে পৌঁছালে কর্তব্যরত চিকিৎসক তাকে মৃত ঘোষণা করেন। চিকিৎসকদের মতে, হৃদযন্ত্রের ক্রিয়া বন্ধ হয়ে তার মৃত্যু হয়েছে। তার আকস্মিক মৃত্যুতে স্থানীয় বিএনপি ও অঙ্গসংগঠনের নেতাকর্মীদের মধ্যে শোকের ছায়া নেমে আসে। বিএনপি নেতারা জানান, মোরশেদ আলম ছিলেন দলের একজন ত্যাগী ও সক্রিয় নেতা। তার মৃত্যুতে দল একজন পরীক্ষিত কর্মীকে হারিয়েছে। নোয়াখালী-১ (চাটখিল-সোনাইমুড়ী) আসনের বিএনপির মনোনীত প্রার্থী ব্যারিস্টার এ এম মাহবুব উদ্দিন খোকন গভীর শোক প্রকাশ করে মরহুমের আত্মার মাগফিরাত কামনা করেন এবং শোকসন্তপ্ত পরিবারের প্রতি সমবেদনা জানান।",
    "date": "প্রকাশ : ১৭ ডিসেম্বর ২০২৫, ০৯:১৮",
    "crawled_at": "2025-12-17 19:47:19"
}