{
    "url": "https://www.ittefaq.com.bd/766070/%E0%A6%B9%E0%A7%8B%E0%A6%9F%E0%A7%87%E0%A6%B2%E0%A6%AC%E0%A6%A8%E0%A7%8D%E0%A6%A6%E0%A7%80-%E0%A6%86%E0%A6%B0%E0%A7%8D%E0%A6%9C%E0%A7%87%E0%A6%A8%E0%A7%8D%E0%A6%9F%E0%A6%BF%E0%A6%A8%E0%A6%BE%E0%A6%B0-%E0%A6%95%E0%A7%8D%E0%A6%B2%E0%A6%BE%E0%A6%AC-%E0%A6%B2%E0%A6%BE%E0%A6%A4%E0%A6%BF%E0%A6%A8-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%B0",
    "language": "bangla",
    "source": "ittefaq",
    "title": "হোটেলবন্দী আর্জেন্টিনার ক্লাব, লাতিন বাংলার আয়োজকের বিরুদ্ধে ব্যবস্থা নেওয়ার হুঁশিয়ারি",
    "body": "ঢাক-ঢোল পিটিয়ে 'লাতিন-বাংলা সুপার কাপ' আয়োজন করে এএফবি বক্সিং প্রমোশন ইন্টারন্যাশনাল লিমিটেড। তবে নানা অব্যবস্থাপনা, আর্থিক অনিয়ম এবং সাংবাদিক লাঞ্ছনার ঘটনায় বিতর্কের মুখে পড়েছে আয়োজকরা। এমন বিশৃঙ্খলা কারণে মাঝপথে বাতিল হয়ে যায় টুর্নামেন্টটি। গত ১১ ডিসেম্বর জাতীয় স্টেডিয়ামে আর্জেন্টিনার আতলেতিকো চার্লোন ও ব্রাজিলের সাও বের্নার্দোর খেলা মাঠে গড়ানোর কথা ছিল। তবে তা স্থগিত হয়ে যায়। টুর্নামেন্ট স্থগিতের পর দুই বিদেশি দলই ১২ ডিসেম্বর নির্ধারিত ফ্লাইটে দেশে ফিরতে পারেনি।  অভিযোগ রয়েছে, আয়োজকেরা বিমান টিকিট ও হোটেল বিল পরিশোধ না করায় এই দেশে ফিরতে পারেননি দুই দেশের ফুটবলাররা। আর্জেন্টিনার ক্লাবকে এরই মাঝে হোটেল পরিবর্তন করতে হয়। এখন পর্যন্ত হোটেলেই আটকে আছে তারা। সোমবার (১৫ ডিসেম্বর) তাদের সম্ভাব্য ফ্লাইট। এমন অব্যবস্থাপনার কারণে লাতিন বাংলার আয়োজকের বিরুদ্ধে ব্যবস্থা নেওয়ার হুঁশিয়ারি দিয়েছেন জাতীয় ক্রীড়া পরিষদের (এনএসসি) নির্বাহী পরিচালক কাজী নজরুল ইসলাম। রোববার (১৪ ডিসেম্বর) বাফুফে ভবনে গণমাধ্যমকে বলেন, ‘একটা দেশের খেলোয়াড়দের ডেকে এনে এভাবে আপনি রাস্তায় ছেড়ে দেবেন, টিকিট দেবেন না, এইটা তো আপনার ছেলেখেলা নয়। আমরা তাদেরকে সময় দিয়েছি যে আজকের টিকিটের ব্যবস্থা করে দেওয়ার জন্য। এই টিকিটের ব্যবস্থা যদি উনারা না করে দেয়, উপদেষ্টা মহোদয় আছেন, সচিব মহোদয় আছেন, তাদের সঙ্গে আলাপ করে আমরা আইনানুগ ব্যবস্থা নেব।’",
    "date": "প্রকাশ : ১৪ ডিসেম্বর ২০২৫, ১৮:৪০",
    "crawled_at": "2025-12-17 00:16:07"
}