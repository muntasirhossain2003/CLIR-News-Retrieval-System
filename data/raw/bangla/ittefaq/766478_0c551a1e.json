{
    "url": "https://www.ittefaq.com.bd/766478/%E0%A6%8F%E0%A6%95-%E0%A6%B2%E0%A6%BE%E0%A6%96-%E0%A6%87%E0%A7%9F%E0%A6%BE%E0%A6%AC%E0%A6%BE%E0%A6%B8%E0%A6%B9-%E0%A6%A8%E0%A6%BE%E0%A6%AB%E0%A6%A8%E0%A6%A6%E0%A7%80%E0%A6%A4%E0%A7%87-%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE-%E0%A6%86%E0%A6%9F%E0%A6%95",
    "language": "bangla",
    "source": "ittefaq",
    "title": "এক লাখ ইয়াবাসহ নাফনদীতে রোহিঙ্গা আটক",
    "body": "নাফনদী দিয়ে কক্সবাজারের টেকনাফে মিয়ানমার থেকে বাংলাদেশে মাদক পাচারকালে এক লাখ পিস ইয়াবা ট্যাবলেট উদ্ধার করেছে বর্ডার গার্ড বাংলাদেশ (বিজিবি)। এ সময় মো. সালাম (৩৫) নামে এক রোহিঙ্গাকে আটক করা হয়। আটক মো. সালাম টেকনাফ ২৭ নম্বর রোহিঙ্গা ক্যাম্পের ওলা মিয়ার ছেলে। বিষয়টি নিশ্চিত করেন টেকনাফ ব্যাটালিয়ন ২ বিজিবির অধিনায়ক লেফটেন্যান্ট কর্নেল আশিকুর রহমান। বিজিবি অধিনায়ক জানান, গোপন সংবাদের ভিত্তিতে জাদিমুড়া সংলগ্ন নাফনদীর সীমান্ত এলাকায় অবস্থান নেয় বিজিবি। এ সময় মিয়ানমার দিক থেকে কয়েকজন মাদক কারবারি নাফনদীর জাদিমুড়া এলাকায় প্রবেশ করলে বিজিবির টহল দল তাদের ঘিরে ফেলে। অভিযান টের পেয়ে মাদক কারবারিরা পালিয়ে যাওয়ার চেষ্টা করলে একজনকে আটক করা হয়, তবে বাকিরা পালিয়ে যায়। পরে আটক ব্যক্তির কাছ থেকে এক লাখ পিস ইয়াবা ট্যাবলেট উদ্ধার করা হয়। এ ঘটনায় আটক মাদক কারবারির বিরুদ্ধে টেকনাফ থানায় একটি মামলা দায়ের করা হয়েছে। অধিনায়ক লেফটেন্যান্ট কর্নেল আশিকুর রহমান জানান, সীমান্ত অঞ্চলে রাষ্ট্রের সার্বভৌমত্ব রক্ষা এবং জননিরাপত্তা নিশ্চিতকরণে বিজিবি সর্বোচ্চ পেশাদারিত্ব ও নিষ্ঠার সঙ্গে দায়িত্ব পালন করে আসছে যা, স্থানীয় জনমনে গভীর আস্থা ও ইতিবাচক মনোভাবের সঞ্চার ঘটিয়েছে। সীমান্ত এলাকায় মানব ও মাদক পাচারসহ আন্তঃসীমান্ত অপরাধ প্রতিরোধে বিজিবির এই বলিষ্ঠ ও কার্যকর ভূমিকা ভবিষ্যতেও অব্যাহত থাকবে।",
    "date": "প্রকাশ : ১৭ ডিসেম্বর ২০২৫, ১৯:১৬",
    "crawled_at": "2025-12-17 19:36:39"
}