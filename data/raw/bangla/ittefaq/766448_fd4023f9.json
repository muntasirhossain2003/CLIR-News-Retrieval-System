{
    "url": "https://www.ittefaq.com.bd/766448/%E0%A6%AD%E0%A7%87%E0%A6%A8%E0%A7%87%E0%A6%9C%E0%A7%81%E0%A6%AF%E0%A6%BC%E0%A7%87%E0%A6%B2%E0%A6%BE-%E0%A6%9B%E0%A7%87%E0%A6%A1%E0%A6%BC%E0%A7%87-%E0%A6%AF%E0%A6%BE%E0%A6%93%E0%A6%AF%E0%A6%BC%E0%A6%BE-%E0%A6%93-%E0%A6%AA%E0%A7%8D%E0%A6%B0%E0%A6%AC%E0%A7%87%E0%A6%B6%E0%A6%95%E0%A6%BE%E0%A6%B0%E0%A7%80-%E0%A6%B8%E0%A6%AC-%E0%A6%A4%E0%A7%87%E0%A6%B2",
    "language": "bangla",
    "source": "ittefaq",
    "title": "ভেনেজুয়েলা ছেড়ে যাওয়া ও প্রবেশকারী সব তেল ট্যাংকার অবরোধের নির্দেশ ট্রাম্পের",
    "body": "ভেনেজুয়েলায় প্রবেশকারী এবং দেশটি থেকে বের হওয়া সমস্ত অনুমোদিত তেল ট্যাঙ্কার 'অবরোধ' করার নির্দেশ দিয়েছেন মার্কিন প্রেসিডেন্ট ডোনাল্ড ট্রাম্প। নিকোলাস মাদুরোর সরকারের বিরুদ্ধে সামরিক চাপ বাড়ানো সঙ্গে সঙ্গে এটিই ওয়াশিংটনের সর্বশেষ পদক্ষেপ। রয়টার্সের প্রতিবেদন অনুসারে, ট্রাম্প কীভাবে অনুমোদিত জাহাজের বিরুদ্ধে এই পদক্ষেপ আরোপ করবেন, তা স্পষ্ট হয়। তবে তার প্রশাসন ইতোমধ্যে এই অঞ্চলে হাজার হাজার সেনা এবং প্রায় এক ডজন যুদ্ধজাহাজ মোতায়েন করেছে - যার মধ্যে একটি বিমানবাহী রণতরীও রয়েছে। ট্রাম্প মঙ্গলবার তার ট্রুথ সোশ্যালে লিখেছেন, 'আমাদের সম্পদ চুরি ও সন্ত্রাসবাদ, মাদক চোরাচালান ও মানব পাচারসহ আরও অনেক কারণে ভেনেজুয়েলার সরকারকে একটি 'বিদেশি সন্ত্রাসী সংগঠন' হিসেবে তালিকাভুক্ত করা হয়েছে। অতএব, আজ আমি ভেনেজুয়েলায় প্রবেশ ও বাইরে যাওয়া সমস্ত অনুমোদিত তেল ট্যাঙ্কার সম্পূর্ণরূপে অবরোধের নির্দেশ দিচ্ছি।' এরপর এক বিবৃতিতে ভেনেজুয়েলার সরকার জানিয়েছে, তারা ট্রাম্পের 'ভয়াবহ হুমকি' প্রত্যাখ্যান করেছে। রয়টার্স বলছে, ঘোষণা এখন দিলেও মূলত গত সপ্তাহে ভেনেজুয়েলার উপকূলে একটি তেল ট্যাংকার আটক করার পর থেকেই অবরোধ কার্যত জারি রয়েছে। কেননা লাখ লাখ ব্যারেল তেল বোঝাই জাহাজগুলো আটকের ভয়ে ভেনেজুয়েলার জলসীমায় অবস্থান করছে। গত সপ্তাহের ওই আটকের পর থেকে ভেনেজুয়েলার অপরিশোধিত তেল রপ্তানি তীব্রভাবে হ্রাস পেয়েছে। এর প্রভাব পড়েছে বিশ্ববাজারেও। আজ বুধবার এশিয়ান বাণিজ্যে তেলের দাম ১ শতাংশেরও বেশি বেড়েছে।",
    "date": "প্রকাশ : ১৭ ডিসেম্বর ২০২৫, ১৬:৩৫",
    "crawled_at": "2025-12-17 19:51:41"
}