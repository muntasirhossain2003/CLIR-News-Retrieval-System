{
    "url": "https://www.ittefaq.com.bd/766287/%E0%A6%AE%E0%A6%BE%E0%A6%A8%E0%A6%BF%E0%A6%95%E0%A6%97%E0%A6%9E%E0%A7%8D%E0%A6%9C-%E0%A6%9C%E0%A7%87%E0%A6%B2%E0%A6%BE-%E0%A6%AA%E0%A7%8D%E0%A6%B0%E0%A6%B6%E0%A6%BE%E0%A6%B8%E0%A6%95-%E0%A6%95%E0%A6%BE%E0%A6%B0%E0%A7%8D%E0%A6%AF%E0%A6%BE%E0%A6%B2%E0%A6%AF%E0%A6%BC-%E0%A6%8F%E0%A6%B2%E0%A6%BE%E0%A6%95%E0%A6%BE%E0%A6%AF%E0%A6%BC-%E0%A6%95%E0%A6%95%E0%A6%9F%E0%A7%87%E0%A6%B2",
    "language": "bangla",
    "source": "ittefaq",
    "title": "মানিকগঞ্জ জেলা প্রশাসক কার্যালয় এলাকায় ককটেল বিস্ফোরণ",
    "body": "মানিকগঞ্জে শহরের জেলা পরিষদ এলাকায় এবং জেলা প্রশাসক কার্যালয়ের সামনে ককটেল বিস্ফোরণের দুটি পৃথক ঘটনা ঘটেছে। এতে এলাকায় আতঙ্কের সৃষ্টি হলেও কোনো হতাহতের খবর পাওয়া যায়নি। (১৫ ডিসেম্বর) এ ঘটনা ঘটে। মানিকগঞ্জ সদর থানা ইন্সপেক্টর (তদন্ত) মো. আমিনুল ইসলাম মঙ্গলবার (১৬ ডিসেম্বর) বিষয়টি নিশ্চিত করেন। প্রত্যক্ষদর্শীদের বক্তব্য অনুযায়ী, সোমবার (১৫ ডিসেম্বর) সন্ধ্যা সাতটার দিকে প্রথম বিস্ফোরণ ঘটে শহরের জেলা পরিষদ এলাকায়। এরপর কিছুক্ষণ পর জেলা প্রশাসক কার্যালয়ের সামনে আরেকটি ককটেল বিস্ফোরণ ঘটায় দুর্বৃত্তরা। বিকট শব্দে আশপাশের বাসিন্দা ও পথচারীদের মধ্যে চরম ভীতি ছড়িয়ে পড়ে। বিস্ফোরণের পর অনেকেই দ্রুত নিরাপদ স্থানে সরে যান এবং এলাকায় সাময়িক উত্তেজনা সৃষ্টি হয়। ঘটনার পর পুলিশ ঘটনাস্থলে গিয়ে পরিদর্শন করে এবং বিস্ফোরক ধ্বংসকারী ইউনিটও পরিস্থিতি পর্যবেক্ষণ করে। মানিকগঞ্জ সদর থানার ইন্সপেক্টর (তদন্ত) মো. আমিনুল ইসলাম জানান, খবর পাওয়ার সঙ্গে সঙ্গেই পুলিশ ঘটনাস্থলে পৌঁছে তদন্ত শুরু করেছে। ঘটনার সঙ্গে জড়িত ব্যক্তিদের শনাক্তের জন্য সিসিটিভি ফুটেজ সংগ্রহ করে বিশ্লেষণ করা হচ্ছে। অভিযুক্তদের গ্রেপ্তারের চেষ্টা চলছে।",
    "date": "প্রকাশ : ১৬ ডিসেম্বর ২০২৫, ১২:০৪",
    "crawled_at": "2025-12-17 00:19:59"
}