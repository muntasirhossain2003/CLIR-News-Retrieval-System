{
    "url": "https://www.ittefaq.com.bd/766364/%E0%A6%A6%E0%A7%87%E0%A6%B6%E0%A7%87-%E0%A6%A7%E0%A6%B0%E0%A7%8D%E0%A6%AE%E0%A7%87%E0%A6%B0-%E0%A6%A8%E0%A6%BE%E0%A6%AE%E0%A7%87-%E0%A6%AD%E0%A7%8B%E0%A6%9F-%E0%A6%9A%E0%A6%BE%E0%A6%93%E0%A7%9F%E0%A6%BE%E0%A6%B0-%E0%A6%B0%E0%A6%BE%E0%A6%9C%E0%A6%A8%E0%A7%80%E0%A6%A4%E0%A6%BF-%E0%A6%9A%E0%A6%B2%E0%A6%9B%E0%A7%87-%E0%A6%A8%E0%A6%BE%E0%A6%B9%E0%A6%BF%E0%A6%A6",
    "language": "bangla",
    "source": "ittefaq",
    "title": "দেশে ধর্মের নামে ভোট চাওয়ার রাজনীতি চলছে: নাহিদ ইসলাম",
    "body": "দেশে ধর্মের নামে ভোট চাওয়া হচ্ছে বলে অভিযোগ করেছেন জাতীয় নাগরিক পার্টির (এনসিপি) আহ্বায়ক নাহিদ ইসলাম। মঙ্গলবার (১৬ ডিসেম্বর) মহান বিজয় দিবস উপলক্ষে রাজধানীর বাংলামোটর থেকে শহীদ মিনার পর্যন্ত র‍্যালি শেষে বক্তৃতাকালে এই মন্তব্য করেন তিনি। নাহিদ ইসলাম বলেন, ‘বাংলাদেশ ৯০ শতাংশ মুসলমানের দেশ। এখানে আওয়ামী লীগ এবং ভারতের পারপাস সার্ভ করা তাদের সহযোগীরা বাদে বিএনপি, জামায়াতে ইসলামী ও এনসিপিসহ বাকি সব দলই বাংলাদেশের মুসলমানদের স্বার্থ রক্ষা করে রাজনীতি করে। ফলে এখানে যেমন মুক্তিযুদ্ধের নামে দেশকে বিভাজন করা যাবে না, ইসলামের নামেও দেশকে বিভাজন করা যাবে না।’ তিনি বলেন, মুক্তিযুদ্ধ ও ইসলামকে মুখোমুখি দাঁড় করানোর যে রাজনীতি গত ৫৪ বছর হয়েছে, সেই রাজনীতি থেকে বের হয়ে আমরা নতুন বাংলাদেশ বিনির্মাণ করব। ইসলামও আমার, মুক্তিযুদ্ধও আমার, জুলাইও আমার। এগুলো একে অপরের অবিচ্ছেদ্য অংশ। যারা এগুলোকে বিভক্ত করতে চায়, তারাই ফ্যাসিবাদ কায়েম করতে চায়, জাতিকে বিভক্ত করতে চায়। দেশে ধর্মের নামে ভোট চাওয়ার রাজনীতি চলছে অভিযোগ করে নাহিদ ইসলাম বলেন, নির্বাচন বানচালের চেষ্টা চলছে। আমরা নির্বাচনের মধ্যদিয়েই গণতান্ত্রিক উত্তরণ ও সংসদের জোয়ার চাই। ",
    "date": "প্রকাশ : ১৬ ডিসেম্বর ২০২৫, ২১:৫৪",
    "crawled_at": "2025-12-17 19:49:39"
}