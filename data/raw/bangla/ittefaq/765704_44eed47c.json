{
    "url": "https://www.ittefaq.com.bd/765704/%E0%A7%A9%E0%A7%A6%E0%A7%A6-%E0%A6%86%E0%A6%B8%E0%A6%A8%E0%A7%87-%E0%A7%AC%E0%A7%AF-%E0%A6%B0%E0%A6%BF%E0%A6%9F%E0%A6%BE%E0%A6%B0%E0%A7%8D%E0%A6%A8%E0%A6%BF%E0%A6%82-%E0%A6%95%E0%A6%B0%E0%A7%8D%E0%A6%AE%E0%A6%95%E0%A6%B0%E0%A7%8D%E0%A6%A4%E0%A6%BE-%E0%A6%A8%E0%A6%BF%E0%A7%9F%E0%A7%8B%E0%A6%97-%E0%A6%A6%E0%A6%BF%E0%A7%9F%E0%A7%87%E0%A6%9B%E0%A7%87",
    "language": "bangla",
    "source": "ittefaq",
    "title": "৩০০ আসনে ৬৯ রিটার্নিং কর্মকর্তা নিয়োগ দিয়েছে নির্বাচন কমিশন",
    "body": "ত্রয়োদশ জাতীয় সংসদ নির্বাচনের তফসিল ঘোষণা করার পরই ৩০০ আসনে রিটার্নিং কর্মকর্তা নিয়োগ দিয়ে প্রজ্ঞাপন জারি করেছে নির্বাচন কমিশন (ইসি)। বৃহস্পতিবার (১১ ডিসেম্বর) সন্ধ্যায় সিইসি এ এম এম নাসির উদ্দীন তফসিল ঘোষণার কয়েক ঘণ্টা পর রাতেই এ প্রজ্ঞাপন প্রকাশ করা হয়। ইসির প্রজ্ঞাপনে জানানো হয়—ঢাকা ও চট্টগ্রাম বিভাগের বিভাগীয় কমিশনার, ঢাকা–চট্টগ্রাম–খুলনার আঞ্চলিক নির্বাচন কর্মকর্তা এবং দেশের ৬৪ জেলার জেলা প্রশাসকদের (ডিসি) সংশ্লিষ্ট আসনের রিটার্নিং কর্মকর্তা হিসেবে নিয়োগ দেওয়া হয়েছে। ঢাকা ও চট্টগ্রাম মহানগরের কিছু আসন এবং খুলনা নগরের একটি আসন ছাড়া বাকি সব আসনে রিটার্নিং কর্মকর্তার দায়িত্ব পালন করবেন সংশ্লিষ্ট জেলার জেলা প্রশাসক। ঢাকা মহানগরীর আসনগুলোর মধ্যে ঢাকা–১৩ ও ১৫ ব্যতীত অন্য আসনগুলোতে রিটার্নিং কর্মকর্তা হিসেবে দায়িত্বে থাকবেন ঢাকার বিভাগীয় কমিশনার। ঢাকা–১৩ ও ১৫ নম্বর আসনে দায়িত্ব পালন করবেন নির্বাচন কমিশনের ঢাকা অঞ্চলের আঞ্চলিক নির্বাচন কর্মকর্তা। আর ঢাকা জেলার অন্য আসনগুলোতে রিটার্নিং কর্মকর্তা থাকবেন জেলার ডিসি। চট্টগ্রাম মহানগর এলাকায় চট্টগ্রাম–৪, ৫, ৮, ৯ ও ১০ নম্বর আসনে রিটার্নিং কর্মকর্তার দায়িত্ব পালন করবেন চট্টগ্রামের বিভাগীয় কমিশনার। চট্টগ্রাম–১১ আসনে দায়িত্বে থাকবেন ইসির চট্টগ্রাম আঞ্চলিক নির্বাচন কর্মকর্তা। বাকি আসনগুলোর দায়িত্ব থাকবে চট্টগ্রামের জেলা প্রশাসকের ওপর। খুলনা–৩ আসনে রিটার্নিং কর্মকর্তার দায়িত্ব দেওয়া হয়েছে খুলনা অঞ্চলের আঞ্চলিক নির্বাচন কর্মকর্তাকে। এ ছাড়া আদালতের রায়ের প্রেক্ষিতে বাগেরহাটের চারটি এবং গাজীপুরের পাঁচটি আসনের সীমানা পুনর্নির্ধারণ করে সংশোধিত গেজেট প্রকাশ করেছে নির্বাচন কমিশন।",
    "date": "প্রকাশ : ১২ ডিসেম্বর ২০২৫, ০০:৪২",
    "crawled_at": "2025-12-16 19:45:01"
}