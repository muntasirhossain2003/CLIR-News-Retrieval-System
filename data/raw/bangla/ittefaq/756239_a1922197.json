{
    "url": "https://www.ittefaq.com.bd/756239/%E0%A6%B0%E0%A7%87%E0%A6%A1%E0%A6%BF%E0%A6%AF%E0%A6%BC%E0%A7%87%E0%A6%B6%E0%A6%A8-%E0%A6%A5%E0%A7%87%E0%A6%B0%E0%A6%BE%E0%A6%AA%E0%A6%BF-%E0%A6%A8%E0%A6%BF%E0%A6%9A%E0%A7%8D%E0%A6%9B%E0%A7%87%E0%A6%A8-%E0%A6%AA%E0%A7%8D%E0%A6%B0%E0%A6%B8%E0%A7%8D%E0%A6%9F%E0%A7%87%E0%A6%9F-%E0%A6%95%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%B8%E0%A6%BE%E0%A6%B0%E0%A7%87",
    "language": "bangla",
    "source": "ittefaq",
    "title": "রেডিয়েশন থেরাপি নিচ্ছেন প্রস্টেট ক্যান্সারে আক্রান্ত বাইডেন",
    "body": "প্রস্টেট ক্যান্সারের আক্রমণাত্মক ধরনে আক্রান্ত হওয়া যুক্তরাষ্ট্রের সাবেক প্রেসিডেন্ট জো বাইডেন নতুন চিকিৎসার মধ্য দিয়ে যাচ্ছেন। শনিবার (১১ অক্টোবর) তার মুখপাত্র জানিয়েছেন, বাইডেনের রেডিয়েশন থেরাপি চলছে। মুখপাত্র এনবিসি নিউজকে বলেন, 'প্রোস্টেট ক্যান্সারের চিকিৎসা পরিকল্পনার অংশ হিসেবে, বাইডেন বর্তমানে রেডিয়েশন থেরাপি এবং হরমোন চিকিৎসা নিচ্ছেন।' মুখপাত্র বলেন, নতুন চিকিৎসা পাঁচ সপ্তাহ ধরে চলবে বলে আশা করা হচ্ছে। তিনি ইতোমধ্যেই বড়ি আকারে হরমোনের ওষুধ গ্রহণ করছিলেন। গত মে মাসে বাইডেনের 'আক্রমণাত্মক' প্রোস্টেট ক্যান্সার ধরা পড়েছিল। এটি তার হাড় পর্যন্ত ছড়িয়ে পড়েছে। ২০২৪ সালের নির্বাচনে রিপাবলিকান ডোনাল্ড ট্রাম্পের জয়লাভের পর জানুয়ারিতে ডেমোক্র্যাট নেতা বাইডেন হোয়াইট হাউস ছেড়ে চলে যান। মে মাসের শেষের দিকে বাইডেন প্রথমবারের মতো জনসমক্ষে তার রোগ ধরা পড়ার কথা জানানা। তবুও আশাবাদ ব্যক্ত করে তিনি বলেন, 'আমরা এটিকে পরাজিত করতে সক্ষম হব।' বাইডেন তার মেয়াদ শেষ হওয়ার পর ডেলাওয়্যারে নিজ বাড়িতে ফিরে গেছেন। আগামী মাসে তিনি ৮৩ বছর বয়সে পা দেবেন। প্রসঙ্গত, গত সেপ্টেম্বর মাসে তার ত্বক থেকে ক্যান্সার কোষ অপসারণের জন্য 'মোহস সার্জারি' নামে পরিচিত একটি পদ্ধতি ব্যবহার করা হয়।",
    "date": "প্রকাশ : ১১ অক্টোবর ২০২৫, ২১:১৯",
    "crawled_at": "2025-12-17 19:52:53"
}