{
    "url": "https://www.ittefaq.com.bd/766197/%E0%A6%B8%E0%A7%81%E0%A6%A6%E0%A6%BE%E0%A6%A8%E0%A7%87-%E0%A6%8F%E0%A6%AC%E0%A6%BE%E0%A6%B0-%E0%A6%B8%E0%A7%87%E0%A6%A8%E0%A6%BE-%E0%A6%B9%E0%A6%BE%E0%A6%B8%E0%A6%AA%E0%A6%BE%E0%A6%A4%E0%A6%BE%E0%A6%B2%E0%A7%87-%E0%A6%A1%E0%A7%8D%E0%A6%B0%E0%A7%8B%E0%A6%A8-%E0%A6%B9%E0%A6%BE%E0%A6%AE%E0%A6%B2%E0%A6%BE-%E0%A7%AD-%E0%A6%9C%E0%A6%A8-%E0%A6%A8%E0%A6%BF%E0%A6%B9%E0%A6%A4",
    "language": "bangla",
    "source": "ittefaq",
    "title": "সুদানে এবার সেনা হাসপাতালে ড্রোন হামলা, ৭ জন নিহত",
    "body": "সুদানে অবস্থিত জাতিসংঘের ঘাঁটিতে হামলার একদিন পর রোববার (১৪ ডিসেম্বর) দেশটির সেনাবাহিনীর হাসপাতালে ড্রোন হামলা চালানো হয়েছে। এতে অন্তত সাতজন বেসামরিক লোক নিহত এবং ১২ জন আহত হয়েছেন। স্থানীয় সংবাদমাধ্যমগুলো জানায়, হাসপাতালটি দক্ষিণ সুদানের অবরুদ্ধ শহর ডিলিং-এ অবস্থিত। নাম প্রকাশ না করার শর্তে চিকিৎসক জানান, নিহতদের মধ্যে রোগী এবং তাদের সঙ্গীরাও রয়েছেন। তিনি জানান, সেনা হাসপাতালটি সামরিক কর্মীদের পাশাপাশি শহর এবং এর আশেপাশের বাসিন্দাদেরও পরিষেবা প্রদান করে। আরব নিউজের প্রতিবেদন অনুসারে, দক্ষিণ কর্দোফান রাজ্যের ডিলিং শহরটি সুদানের সেনাবাহিনীর নিয়ন্ত্রণে থাকলেও প্রতিদ্বন্দ্বী আধাসামরিক বাহিনী-আরএসএফ অবরুদ্ধ করে রেখেছে। ২০২৩ সালের এপ্রিল থেকে বিদ্রোহী আরএসএফ-এর সঙ্গে যুদ্ধে লিপ্ত সেনাবাহিনী। উভয় বাহিনীর সহযোগী যোদ্ধারাও এ সংঘাতে যুক্ত। তবে বিদ্রোহীরা প্রায়শই বেসামরিক নাগরিকদের ওপর হামলা চালায় এবং নির্বিচারে হত্যার রেকর্ড রয়েছে। জাতিসংঘের তথ্যমতে, ডিলিং-এর বেসামরিক মানুষ দুর্ভিক্ষের সম্মুখীন হচ্ছে। কিন্তু তথ্যের অভাবে সরকারিভাবে বিষয়টি ঘোষণা করা সম্ভব হয়নি। দেশজুড়ে চলমান ভয়াবহ যুদ্ধে কয়েক হাজার মানুষ নিহত হয়েছে এবং ১ কোটি ২০ লাখ লোক বাস্তুচ্যুত হয়েছে। এটি বিশ্বের বৃহত্তম ক্ষুধা ও বাস্তুচ্যুতি সংকট তৈরি করেছে।",
    "date": "প্রকাশ : ১৫ ডিসেম্বর ২০২৫, ১৭:০৮",
    "crawled_at": "2025-12-17 00:23:35"
}