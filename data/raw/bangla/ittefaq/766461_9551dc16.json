{
    "url": "https://www.ittefaq.com.bd/766461/%E0%A6%97%E0%A6%BE%E0%A6%87%E0%A6%AC%E0%A6%BE%E0%A6%A8%E0%A7%8D%E0%A6%A7%E0%A6%BE%E0%A7%9F-%E2%80%98%E0%A6%AA%E0%A7%8B%E0%A7%9C%E0%A6%BE-%E0%A6%96%E0%A6%BF%E0%A6%9A%E0%A7%81%E0%A6%A1%E0%A6%BC%E0%A6%BF%E2%80%99-%E0%A6%A8%E0%A6%BF%E0%A6%AF%E0%A6%BC%E0%A7%87-%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7-%E0%A6%A8%E0%A6%BF%E0%A6%B9%E0%A6%A4-%E0%A7%A7-%C2%A0%C2%A0",
    "language": "bangla",
    "source": "ittefaq",
    "title": "গাইবান্ধায় ‘পোড়া খিচুড়ি’ নিয়ে সংঘর্ষ, নিহত ১",
    "body": "গাইবান্ধার সুন্দরগঞ্জ উপজেলায় একটি ওরসের পুড়ে যাওয়া খিচুড়ি বিতরণকে কেন্দ্র করে সংঘর্ষের ঘটনা ঘটেছে। এতে আহাম্মদ আলী (৬০) নামে এক ব্যক্তির মৃত্যু হয়েছে। বুধবার (১৭ ডিসেম্বর) সকালে উপজেলার শ্রীপুর ইউনিয়ন শখের বাজার এলাকায় এ ঘটনা ঘটে। নিহত আহাম্মদ আলী ওই ইউনিয়নের নয়ন সুখ গ্রামের আপিল মুন্সীর ছেলে। তিনি স্থানীয় পল্লী চিকিৎসক (হোমিওপ্যাথি) ছিলেন। সুন্দরগঞ্জ থানার ওসি তাজুল ইসলাম জানান, উপজেলার মুরশিদের বাজার এলাকায় মঙ্গলবার রাতে বাৎসরিক ওরস অনুষ্ঠিত হয়। সেখানে মুসল্লিদের খাবারের জন্য খিচুড়ি রান্না করা হয়। ওরস শেষে বাড়ি ফেরার পথে স্থানীয় মুন মিয়া এক প্যাকেট খিচুড়ি সঙ্গে করে নিয়ে এসে বাজারে তার দোকানে অবস্থানরত পল্লী চিকিৎসক আহমদ আলীকে দেন। পরদিন বুধবার সকালে মুন মিয়ার সঙ্গে দেখা হলে আহম্মদ আলী বলেন খাওয়ার অযোগ্য পোড়া খিচুড়ি দেওয়া হয়েছে তাকে। এ নিয়ে মুন মিয়ার সঙ্গে আহাম্মদ আলীর বাগবিতণ্ডা শুরু হয়। এক পর্যায়ে মুন মিয়া ও তার লোকজন তাকে কিল-ঘুষি ও লাথি মারতে শুরু করে। এতে আহাম্মদ আলী গুরুতর আহত হন। পরে স্থানীয়রা উদ্ধার করে হাসপাতালে নিয়ে গেলে কর্তব্যরত চিকিৎসক তাকে মৃত ঘোষণা করেন। ওসি তাজুল ইসলাম আরও জানান, খবর পেয়ে নিহত ব্যক্তির মরদেহ উদ্ধার করা হয়েছে। এ ঘটনায় থানায় মামলা দায়েরের প্রস্তুতি চলছে।",
    "date": "প্রকাশ : ১৭ ডিসেম্বর ২০২৫, ১৮:১৫",
    "crawled_at": "2025-12-17 19:36:30"
}