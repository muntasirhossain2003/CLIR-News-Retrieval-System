{
    "url": "https://www.ittefaq.com.bd/766357/%E2%80%98%E0%A6%AC%E0%A6%B0%E0%A7%8D%E0%A6%A4%E0%A6%AE%E0%A6%BE%E0%A6%A8-%E0%A6%AF%E0%A7%87-%E0%A6%AB%E0%A6%B0%E0%A7%8D%E0%A6%AE-%E0%A6%85%E0%A6%AC%E0%A6%BE%E0%A6%95-%E0%A6%B9%E0%A6%93%E0%A7%9F%E0%A6%BE%E0%A6%B0-%E0%A6%95%E0%A6%BF%E0%A6%9B%E0%A7%81-%E0%A6%A8%E0%A7%87%E0%A6%87%E2%80%99%E2%80%94%E0%A6%A8%E0%A6%BF%E0%A6%B2%E0%A6%BE%E0%A6%AE%E0%A7%87",
    "language": "bangla",
    "source": "ittefaq",
    "title": "‘বর্তমান তার যে ফর্ম তাতে অবাক হওয়ার কিছু নেই’—নিলামে মোস্তাফিজের দাম নিয়ে মাশরাফি",
    "body": "বাংলাদেশিদের মধ্যে নিলামে ইতিহাস গড়ে এবারের আইপিএলে দল পেলেন মোস্তাফিজুর রহমান। যা নিয়ে উচ্ছ্বাস প্রকাশ করেছেন সাবেক টাইগার অধিনায়ক মাশরাফী বিন মোর্ত্তজা। তার মতে, ফর্ম অনুযায়ী ফিজের এমন মূল্যে অবাক হওয়ার কিছু নেই। মঙ্গলবার (১৬ ডিসেম্বর) সংযুক্ত আরব আমিরাতে বসেছে আইপিএলের ১৯তম আসরের মিনি নিলাম। যেখানে ২ কোটি রুপি ভিত্তিমূল্যের মোস্তাফিজকে ৯ কোটি ২০ লাখ রুপিতে দলে ভিড়িয়েছে কলকাতা নাইট রাইডার্স। যা তাকে বানিয়ে দিয়েছে আইপিএলের ইতিহাসে সবচেয়ে দামি বাংলাদেশি ক্রিকেটার। এর আগে বাংলাদেশিদের মধ্যে সর্বোচ্চ দাম পেয়েছিলেন সাকিব আল হাসান। ২০২১ সালে তাকে ৩ কোটি ২০ লাখ রুপিতে দলে নিয়েছিল কলকাতা। মাশরাফী বিন মোর্ত্তজার মূল্যও ছিল কাছাকাছি। ২০০৯ সালে তাকে কলকাতা ৬ লাখ ডলার খরচে নিয়েছিল। ইন্ডিয়ান রুপিতে তখনকার বাজারমূল্যে যেটি ছিল প্রায় তিন কোটির কাছাকাছি। এদিকে আট মৌসুম খেলা মোস্তাফিজও এর আগে কখনো ২ কোটি ২০ লাখ রুপির বেশি দাম পাননি। এবার তার মূল্য উঠলো কয়েকগুণ বেশি। মোস্তাফিজ যা নিয়ে উচ্ছ্বাস প্রকাশ করেছেন সাবেক টাইগার অধিনায়ক মাশরাফী। আইপিএলে কলকাতার হয়ে এক ম্যাচ খেলা সাবেক পেসার অভিনন্দন জানিয়েছেন মোস্তাফিজকে। নিজের ফেসবুক অ্যাকাউন্টে তিনি লিখেছেন, ‘মুস্তাফিজ ৯ কোটি ২০ লাখ রুপিতে কলকাতা নাইট রাইডার্সে খেলবে এবার। যা বাংলাদেশি টাকায় ১২ কোটি ৩৭ লাখ টাকা। অভিনন্দন ফিজ। বর্তমান যে ফর্ম তাতে অবাক হওয়ার কিছু নাই। বরং দারুণ কিছু করবে, ইনশা-আল্লাহ।’ সাম্প্রতিক সময়ে মোস্তাফিজ যে দারুণ ফর্মে সেটা নিয়ে কোনো সংশয় নেই। জাতীয় দলের বাইরেও দ্যুতি ছড়াচ্ছেন চলমান আন্তর্জাতিক লিগ টি-টোয়েন্টিতে। ফ্র্যাঞ্চাইজি টুর্নামেন্টটিতে দুবাই ক্যাপিটালসের হয়ে ৪ ম্যাচে নিয়েছেন ৬ উইকেট। মোস্তাফিজ এদিকে মাশরাফী, সাকিব ও লিটন দাসের পর চতুর্থ বাংলাদেশি হিসেবে কলকাতায় খেলবেন মোস্তাফিজ। আইপিএলে এটি তার ষষ্ঠ ফ্র‍্যাঞ্চাইজি। এর আগে সানরাইজার্স হায়দরাবাদ, মুম্বাই ইন্ডিয়ান্স, দিল্লি ক্যাপিটালস ও চেন্নাই সুপার কিংসের হয়ে খেলেছিলেন তিনি। সব মিলিয়ে আইপিএল ক্যারিয়ারে ৬০ ম্যাচে ৮.১৩ ইকোনমি রেট ও ২৮.৪৫ গড়ে ৬৫ উইকেট শিকার করেছেন মোস্তাফিজ। ২০১৬ সালের অভিষেক আসরে হায়দরাবাদকে তাদের প্রথম শিরোপা জেতাতে রেখেছিলেন গুরুত্বপূর্ণ ভূমিকা। এরপর থেকেই আইপিএল ফ্র্যাঞ্চাইজিগুলোর নজর কাটার মাস্টারের দিকে।",
    "date": "প্রকাশ : ১৬ ডিসেম্বর ২০২৫, ২১:১৭",
    "crawled_at": "2025-12-17 19:55:35"
}