{
    "url": "https://www.ittefaq.com.bd/766127/%E0%A6%86%E0%A6%B2%E0%A6%BE%E0%A6%AD%E0%A7%87%E0%A6%B8%E0%A6%95%E0%A7%87-%E0%A6%B9%E0%A6%BE%E0%A6%B0%E0%A6%BF%E0%A7%9F%E0%A7%87-%E0%A6%86%E0%A6%AA%E0%A6%BE%E0%A6%A4%E0%A6%A4-%E0%A6%B0%E0%A6%95%E0%A7%8D%E0%A6%B7%E0%A6%BE-%E0%A6%86%E0%A6%B2%E0%A7%8B%E0%A6%A8%E0%A6%B8%E0%A7%8B%E0%A6%B0-%E0%A6%9A%E0%A6%BE%E0%A6%95%E0%A6%B0%E0%A6%BF",
    "language": "bangla",
    "source": "ittefaq",
    "title": "আলাভেসকে হারিয়ে আপাতত রক্ষা আলোনসোর চাকরি",
    "body": "লা লিগায় আলাভেসের বিপক্ষে হারলেই ছাঁটাই- এমন গুঞ্জনের মধ্যেই ম্যাচে নামে রিয়াল মাদ্রিদ। শুধু এই ম্যাচ নয়, ইউরোপীয় একাধিক সংবাদমাধ্যমের দাবি ছিলো এই মুহূর্তে জাবি আলোনসোর জন্য প্রতিটি ম্যাচই ‘বাঁচা-মরার’ লড়াই। সামান্য এদিক-সেদিক হলেই ক্লাব ছাড়তে হতে পারে তাকে। চরম চাপের সেই পরিস্থিতিতে গতকাল রাতে আলাভেসের মাঠে ২-১ গোলে জয় পেয়েছে রিয়াল। দলের হয়ে গোল করেন কিলিয়ান এমবাপ্পে ও রদ্রিগো। এই জয়েই আপাতত স্বস্তির নিঃশ্বাস ফেলতে পারলেন আলোনসো- অন্তত এখনই চাকরি হারানোর শঙ্কা কাটল। এই ম্যাচে আলোনসোর অধীনে প্রথমবারের মতো একসঙ্গে শুরুর একাদশে খেলেন রিয়ালের চার তারকা- এমবাপ্পে, রদ্রিগো, ভিনিসিয়ুস জুনিয়র ও জুড বেলিংহাম। ম্যাচের আগে চোটের কারণে এমবাপ্পের খেলা নিয়ে সংশয় থাকলেও শেষ পর্যন্ত ফরাসি ফরোয়ার্ড পুরো ম্যাচেই মাঠে ছিলেন। চার তারকাকে একসঙ্গে খেলিয়েও পুরো ম্যাচে একচেটিয়া আধিপত্য দেখাতে পারেনি রিয়াল। তবে গোলের জন্য খুব বেশি অপেক্ষা করতে হয়নি। ২৪ মিনিটে এমবাপ্পে গোল করে দলকে এগিয়ে দেন। চলতি লা লিগায় এটি তার ১৭তম গোল। সব প্রতিযোগিতা মিলিয়ে ২২ ম্যাচে এমবাপ্পের গোলসংখ্যা এখন ২৬, সঙ্গে রয়েছে ৪টি অ্যাসিস্ট। মৌসুমে রিয়ালের করা ৪৭ গোলের মধ্যে ৬৪ শতাংশ গোলে সরাসরি অবদান এই ফরাসি তারকার। ম্যাচের ৬৮ মিনিটে কার্লোস ভিসেন্তের গোলে সমতা ফেরায় স্বাগতিক আলাভেস। তবে ৭৬ মিনিটে টানা দ্বিতীয় ম্যাচে গোল করে রিয়ালকে মূল্যবান জয় এনে দেন রদ্রিগো। দীর্ঘ ৩২ ম্যাচ গোলহীন থাকার পর গত সপ্তাহে ম্যানচেস্টার সিটির বিপক্ষে গোল করে আত্মবিশ্বাস ফিরে পেয়েছিলেন এই ব্রাজিলিয়ান উইঙ্গার। শেষ ৯ ম্যাচে এটি রিয়ালের মাত্র তৃতীয় জয়। ১৭ ম্যাচ শেষে ৩৯ পয়েন্ট নিয়ে তালিকার দুই নম্বরে রয়েছে তারা। সমান ম্যাচে শীর্ষে থাকা বার্সেলোনার পয়েন্ট ৪৩ রিয়াল পিছিয়ে ৪ পয়েন্টে। গুরুত্বপূর্ণ এই জয় নিয়ে আলোনসো বলেন, ‘ম্যাচটা ছিল ভীষণ প্রতিদ্বন্দ্বিতাপূর্ণ। আমরা শুরুটা ভালো করলেও পরে কিছুটা নিয়ন্ত্রণ হারিয়েছি। আলাভেস খুব গতিময় ফুটবল খেলে, তাই পুরো ম্যাচে দাপট ধরে রাখা সহজ ছিল না। তবে আমরা জিততে এসেছিলাম এবং শেষ পর্যন্ত তিন পয়েন্ট নিয়েই ফিরছি।’ তবে একটি জয়েই সব সমস্যার সমাধান হয়ে গেছে- এমনটা মানতে নারাজ রিয়াল কোচ। তার ভাষায়, ‘আমরা সবাই ঐক্যবদ্ধ আছি। কিন্তু একটি ম্যাচেই পরিস্থিতি বদলে যায় না। বিরতির আগে বুধবার আমাদের কোপা দেল রের ম্যাচ রয়েছে, এরপর লিগে ঘরের মাঠে আরেকটি গুরুত্বপূর্ণ ম্যাচ খেলতে হবে।’ আগামী বুধবার কোপা দেল রের রাউন্ড অব থার্টি-টুতে রেইনার বিপক্ষে খেলবে রিয়াল মাদ্রিদ। তিন দিন পর লা লিগায় সান্তিয়াগো বার্নাব্যুতে তাদের প্রতিপক্ষ সেভিয়া।",
    "date": "প্রকাশ : ১৫ ডিসেম্বর ২০২৫, ০৯:৫২",
    "crawled_at": "2025-12-17 19:54:59"
}