{
    "url": "https://www.ittefaq.com.bd/766330/%E0%A6%B0%E0%A6%BE%E0%A6%87%E0%A6%A8%E0%A6%BE%E0%A6%B0-%E0%A6%A6%E0%A6%AE%E0%A7%8D%E0%A6%AA%E0%A6%A4%E0%A6%BF-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%95%E0%A6%BE%E0%A6%A3%E0%A7%8D%E0%A6%A1%E0%A7%87-%E0%A6%A8%E0%A6%A4%E0%A7%81%E0%A6%A8-%E0%A6%AE%E0%A7%8B%E0%A7%9C-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%B9%E0%A7%87%E0%A6%AB%E0%A6%BE%E0%A6%9C%E0%A6%A4%E0%A7%87",
    "language": "bangla",
    "source": "ittefaq",
    "title": "রাইনার দম্পতি হত্যাকাণ্ডে নতুন মোড়, পুলিশ হেফাজতে ছেলে নিক",
    "body": "কিংবদন্তি নির্মাতা রব রাইনার ও তার স্ত্রী মিশেল সিঙ্গার রাইনারের মৃত্যুতে যখন হলিউড শোকে স্তব্ধ, তখন সামনে এসেছে এক মর্মান্তিক তথ্য। রাইনার দম্পতিকে নৃশংসভাবে হত্যা করার অভিযোগে তাদের ৩২ বছর বয়সী পুত্র নিক রাইনারকে গ্রেপ্তার করেছে পুলিশ। তার বিরুদ্ধে জামিন অযোগ্য ধারায় মামলা করা হয়েছে। এর আগে, রোববার (১৬ ডিসেম্বর) লস অ্যাঞ্জেলেসের নিজ বাসভবন থেকে উদ্ধার করা হয় কিংবদন্তি নির্মাতা রব রাইনার ও তার স্ত্রী মিশেল সিঙ্গার রাইনারের ক্ষতবিক্ষত মরদেহ। প্রাথমিক তদন্তে পুলিশের ধারণা, মা-বাবাকে কুপিয়ে হত্যা করেছেন নিক। আন্তর্জাতিক সংবাদমাধ্যমগুলো জানিয়েছে, হত্যাকাণ্ডের আগের দিন একটি পার্টিতে মা-বাবার সঙ্গে নিকের প্রচণ্ড কথা কাটাকাটি হয়। নাম প্রকাশে অনিচ্ছুক এক প্রত্যক্ষদর্শী সেই পারিবারিক কলহের কথা স্বীকার করলেও ঝগড়ার সঠিক কারণ জানাতে পারেননি। পুলিশ জানিয়েছে, ঘটনার শুরু থেকেই সন্দেহের তালিকায় ছিলেন নিক। মঙ্গলবার লস অ্যাঞ্জেলেস কাউন্টি ডিস্ট্রিক্ট অ্যাটর্নির কার্যালয়ে মামলাটি তোলা হবে। বাদী ও বিবাদী পক্ষ বুধবার পর্যন্ত অভিযোগ দায়েরের সময় পাবেন। রব ও মিশেলের একমাত্র পুত্র নিক নিজেও একজন নব্য পরিচালক। তবে তার অতীত বেশ অম্লমধুর। দীর্ঘ সময় তিনি মাদকাসক্তি ও টেক্সাস-নিউ জার্সির রাস্তায় ভবঘুরে জীবন কাটিয়েছেন। বাবার পরিচালিত ‘বিইং চার্লি’ সিনেমায় সহযোগী লেখক হিসেবে কাজ করেছিলেন তিনি, যেখানে নিজের মাদকাসক্তি ও গৃহহীন জীবনের গল্পই তুলে ধরেছিলেন নিক। নিকের বিষয়ে পুলিশ এখনো আনুষ্ঠানিক কোনো বিবৃতি না দিলেও রাইনার পরিবারের পক্ষ থেকে একটি শোকবার্তা প্রকাশ করা হয়েছে। সেখানে বলা হয়, ‘অত্যন্ত দুঃখের সঙ্গে জানাচ্ছি যে মিশেল ও রব রাইনার আর আমাদের মাঝে নেই। এই আকস্মিক ও মর্মান্তিক ঘটনায় আমরা বিধ্বস্ত। এই কঠিন সময়ে পরিবারের গোপনীয়তা বজায় রাখতে সবার সহযোগিতা কামনা করছি।’",
    "date": "প্রকাশ : ১৬ ডিসেম্বর ২০২৫, ১৮:১৫",
    "crawled_at": "2025-12-17 19:58:21"
}