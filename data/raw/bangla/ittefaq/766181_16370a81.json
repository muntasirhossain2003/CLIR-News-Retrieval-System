{
    "url": "https://www.ittefaq.com.bd/766181/%E0%A6%B8%E0%A7%81%E0%A6%A6%E0%A6%BE%E0%A6%A8%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A6%BF-%E0%A6%B6%E0%A6%BE%E0%A6%A8%E0%A7%8D%E0%A6%A4%E0%A6%BF%E0%A6%B0%E0%A6%95%E0%A7%8D%E0%A6%B7%E0%A7%80%E0%A6%A6%E0%A7%87%E0%A6%B0-%E0%A6%93%E0%A6%AA%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F",
    "language": "bangla",
    "source": "ittefaq",
    "title": "সুদানে বাংলাদেশি শান্তিরক্ষীদের ওপর হামলার ঘটনায় নিন্দা জানালো যুক্তরাষ্ট্র",
    "body": "সুদানে জাতিসংঘের একটি ঘাঁটিতে ড্রোন হামলায় ছয় বাংলাদেশি শান্তিরক্ষী নিহত এবং আটজন আহত হওয়ার ঘটনার তীব্র নিন্দা জানিয়েছে যুক্তরাষ্ট্র। রোববার (১৪ ডিসেম্বর) এক্স-পস্টে যুক্তরাষ্ট্রের আরব ও আফ্রিকান বিষয়ক সিনিয়র উপদেষ্টা মাসাদ বোলোস বলেন, সুদানের কাদুগলিতে জাতিসংঘের ঘাঁটিতে শনিবারের হামলা 'শান্তি ও নিরাপত্তা রক্ষার আন্তর্জাতিক প্রচেষ্টার প্রতি চরম অবজ্ঞা।' বোলোস যুদ্ধরত পক্ষগুলোকে বলেন, জাতিসংঘের কর্মীদের লক্ষ্যবস্তু করা উচিত নয়। পূর্বশর্ত ছাড়াই এই শত্রুতা বন্ধ করতে হবে। অবাধ মানবিক প্রবেশাধিকার প্রদান করতে হবে। সুদানের সেনাবাহিনী এবং আধাসামরিক র‍্যাপিড সাপোর্ট ফোর্সেস (আরএসএফ)-এর মধ্যে সংঘর্ষ অব্যাহত থাকাকালীন বাংলাদেশি শান্তিরক্ষীদের ওপর হামলাটি ঘটে। ২০২৩ সালের এপ্রিল থেকে শুরু হওয়া দুই বাহিনীর লড়াইয়ে দেশটিতে হাজার হাজার মানুষ নিহত, লাখ লাখ মানুষ বাস্তুচ্যুত হয়েছে। এটি বিশ্বের সবচেয়ে খারাপ মানবিক সংকটের একটি হয়ে উঠেছে। সুদানের সেনাবাহিনী শান্তিরক্ষীদের ওপর হামলার জন্য আরএসএফকে দায়ী করেছে। তবে বিদ্রোহী গোষ্ঠীর পক্ষ থেকে তাৎক্ষণিকভাবে কোনো মন্তব্য পাওয়া যায়নি। শান্তিরক্ষীরা জাতিসংঘের অন্তর্বর্তীকালীন নিরাপত্তা বাহিনীর (UNISFA) অংশ ছিলেন। তারা সুদান এবং প্রতিবেশী দেশ দক্ষিণ সুদানে বিতর্কিত তেল সমৃদ্ধ সীমান্ত অঞ্চলে মোতায়েন ছিলেন। জাতিসংঘের প্রধান আন্তোনিও গুতেরেসও এই হামলার নিন্দা জানিয়ে বলেছেন, এই ধরনের হামলা 'অযৌক্তিক এবং যুদ্ধাপরাধের শামিল হতে পারে।'",
    "date": "প্রকাশ : ১৫ ডিসেম্বর ২০২৫, ১৫:৪৬",
    "crawled_at": "2025-12-17 00:23:49"
}