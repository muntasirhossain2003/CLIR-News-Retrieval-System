{
    "url": "https://www.ittefaq.com.bd/766173/%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95-%E0%A6%86%E0%A6%A8%E0%A6%BF%E0%A6%B8-%E0%A6%86%E0%A6%B2%E0%A6%AE%E0%A6%97%E0%A7%80%E0%A6%B0%E0%A6%95%E0%A7%87-%E0%A6%AC%E0%A6%BF%E0%A6%95%E0%A7%87%E0%A6%B2%E0%A7%87-%E0%A6%86%E0%A6%A6%E0%A6%BE%E0%A6%B2%E0%A6%A4%E0%A7%87-%E0%A6%A4%E0%A7%8B%E0%A6%B2%E0%A6%BE-%E0%A6%B9%E0%A6%AC%E0%A7%87",
    "language": "bangla",
    "source": "ittefaq",
    "title": "গ্রেপ্তার দেখানো হয়েছে সাংবাদিক আনিস আলমগীরকে, বিকেলে তোলা হবে আদালতে",
    "body": "রাষ্ট্রের স্থিতিশীলতা নষ্টের ষড়যন্ত্র এবং নিষিদ্ধ সংগঠনকে উসকে দেওয়ার অভিযোগে দায়ের করা মামলায় সাংবাদিক আনিস আলমগীরকে গ্রেপ্তার দেখানো হয়েছে। সোমবার (১৫ ডিসেম্বর) বিকেলে তাকে আদালতে তোলা হবে। তথ্যটি নিশ্চিত করেছেন ডিবি পুলিশের অতিরিক্ত কমিশনার শফিকুল ইসলাম। জানা যায়, উত্তরা পশ্চিম থানায় তার বিরুদ্ধে মামলাটি দায়ের করা হয়েছে। এর আগে জিজ্ঞাসাবাদের জন্য গতকাল রোববার সন্ধ্যায় আনিস আলমগীরকে ঢাকা মহানগর গোয়েন্দা (ডিবি) পুলিশের কার্যালয়ে নিয়ে যাওয়া হয়। ডিএমপির গণমাধ্যম বিভাগের উপকমিশনার মুহাম্মদ তালেবুর রহমান রাত সোয়া ৮টায় তাকে ডিবি কার্যালয়ে নেওয়ার বিষয়টি নিশ্চিত করেন। রাত সাড়ে ৮টার দিকে আনিস আলমগীর মুঠোফোনে সংবাদমাধ্যমকে জানান যে তাকে ধানমন্ডি এলাকার একটি জিম (ব্যায়ামাগার) থেকে নিয়ে আসা হয়েছে। ডিবির পক্ষ থেকে তাকে জানানো হয়, তাদের প্রধান তার সঙ্গে কথা বলবেন। তিনি আরও জানান, সন্ধ্যা সাড়ে ৭টার দিকে তাকে ধানমন্ডি থেকে আনা হলেও রাত ৮টায় ডিবি কার্যালয়ে পৌঁছানোর পর থেকে তিনি অপেক্ষা করছেন এবং তখন পর্যন্ত ডিবি প্রধানের সঙ্গে তার কথা হয়নি। এদিকে সোমবার (১৫ ডিসেম্বর) সকাল সোয়া ৯টার দিকে ডিবির ঊর্ধ্বতন এক কর্মকর্তা সংবাদমাধ্যমকে জানান, আনিস আলমগীর তখনও কার্যালয়ে রয়েছেন এবং তার ব্যাপারে দ্রুত সিদ্ধান্ত নেওয়া হবে। ঢাকা মহানগর পুলিশের গণমাধ্যম ও জনসংযোগ বিভাগের উপকমিশনার মুহাম্মদ তালেবুর রহমানও আনিস আলমগীরের ডিবি কার্যালয়ে থাকার বিষয়টি নিশ্চিত করেন।",
    "date": "প্রকাশ : ১৫ ডিসেম্বর ২০২৫, ১৪:৫২",
    "crawled_at": "2025-12-17 00:17:50"
}