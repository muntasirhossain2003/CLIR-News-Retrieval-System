{
    "url": "https://www.ittefaq.com.bd/766192/%E2%80%98%E0%A6%86%E0%A6%AE%E0%A6%BF-%E0%A6%AF%E0%A6%A4%E0%A6%9F%E0%A7%81%E0%A6%95%E0%A7%81-%E0%A6%9C%E0%A6%BE%E0%A6%A8%E0%A6%BF-%E0%A6%A4%E0%A6%BF%E0%A6%A8%E0%A6%BF-%E0%A6%AE%E0%A6%BE%E0%A6%B0%E0%A6%BE-%E0%A6%AF%E0%A7%87%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A7%87%E0%A6%A8%E2%80%99-%E0%A6%AC%E0%A6%B2%E0%A6%B2%E0%A7%87%E0%A6%A8",
    "language": "bangla",
    "source": "ittefaq",
    "title": "‘আমি যতটুকু জানি, তিনি মারা যেতে পারেন’, বললেন মিয়ানমারের সু চির ছেলে",
    "body": "মিয়ানমারের আটক প্রাক্তন প্রধানমন্ত্রী অং সান সু চি বেঁচে আছেন কিনা, তা নিয়ে সন্দিহান তার ছেলে কিম অ্যারিস। তিনি রয়টার্সকে বলেছেন, 'আমি যতদূর জানি, তিনি ইতোমধ্যেই মারা যেতে পারেন।' ৮০ বছর বয়সী মায়ের স্বাস্থ্যের অবনতি এবং তথ্য শূন্যতার কারণে ছেলের উদ্বেগ বাড়ছেই। টোকিওতে রয়টার্সের সঙ্গে সাক্ষাৎকারে অ্যারিস বলেন, 'তার স্বাস্থ্যগত সমস্যা চলছে। দুই বছরেরও বেশি সময় ধরে কেউ তাকে দেখেনি। তার আইনি দলের সঙ্গে যোগাযোগের অনুমতি দেওয়া হয়নি, পরিবারের কথা তো দূরের কথা।' ২০২১ সালে সু চি'র সরকারকে উৎখাত করার পর থেকে তার হৃদপিণ্ড, হাড় এবং মাড়ির সমস্যা সম্পর্কে মাঝেমধ্যে কিছু তথ্য পাওয়া গেছে। অ্যারিস বলেন, 'আমি মনে করি (মিয়ানমারের জান্তা নেতা) মিন অং হ্লাইং-এর আমার মায়ের ক্ষেত্রে নিজস্ব এজেন্ডা আছে। যদি তিনি নির্বাচনের আগে বা পরে তাকে মুক্তি দিয়ে অথবা গৃহবন্দী করে সাধারণ জনগণকে সন্তুষ্ট করার জন্য তাকে ব্যবহার করতে চান, তাহলে অন্তত সেটাই হবে।' যদিও তিনি এই মাসের শেষের দিকে মিয়ানমারের জান্তার নির্বাচন অনুষ্ঠানের প্রচেষ্টাকে প্রত্যাখ্যান করেছেন। রয়টার্স জানিয়েছে, মিয়ানমারের জান্তার একজন মুখপাত্রের কাছে মন্তব্য জানতে ফোন করলেও তিনি সাড়া দেননি। ২০১৫ সালের নির্বাচনের পর সু চি মিয়ানমারের কার্যত নেতা হন। পরবর্তীতে তার বিরুদ্ধে দেশের মুসলিম রোহিঙ্গা সংখ্যালঘুদের গণহত্যার অভিযোগ ওঠে এবং এ কারণে তার আন্তর্জাতিক ভাবমূর্তি ক্ষুণ্ণ হয়।",
    "date": "প্রকাশ : ১৫ ডিসেম্বর ২০২৫, ১৬:৫৫",
    "crawled_at": "2025-12-17 00:23:52"
}