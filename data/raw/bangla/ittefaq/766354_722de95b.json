{
    "url": "https://www.ittefaq.com.bd/766354/%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF%E0%A6%B0-%E0%A6%B8%E0%A7%8D%E0%A6%A5%E0%A6%BE%E0%A7%9F%E0%A7%80-%E0%A6%95%E0%A6%AE%E0%A6%BF%E0%A6%9F%E0%A6%BF%E0%A6%B0-%E0%A6%B8%E0%A6%A6%E0%A6%B8%E0%A7%8D%E0%A6%AF-%E0%A6%87%E0%A6%95%E0%A6%AC%E0%A6%BE%E0%A6%B2-%E0%A6%B9%E0%A6%BE%E0%A6%B8%E0%A6%BE%E0%A6%A8-%E0%A6%AE%E0%A6%BE%E0%A6%B9%E0%A6%AE%E0%A7%81%E0%A6%A6",
    "language": "bangla",
    "source": "ittefaq",
    "title": "মুক্তিযুদ্ধকে নিয়ে কটাক্ষ করলে সাধারণ মানুষই উপযুক্ত জবাব দেবে : টুকু",
    "body": "বিএনপির স্থায়ী কমিটির সদস্য ইকবাল হাসান মাহমুদ টুকু বলেছেন, আমাদেরকে বেশি উস্কাবেন না, যারা যুদ্ধ করেছে তাদেরকেও উস্কাবেন না। মুক্তিযোদ্ধারা বুড়ো হয়ে যেতে পারে, কিন্তু তাদের সন্তানেরা বেঁচে আছে। দরকার হলে তারাও যুদ্ধ করবে। বুধবার (১৬ ডিসেম্বর) সকালে মহান বিজয় দিবস উপলক্ষ্যে সিরাজগঞ্জ জেলা বিএনপি আয়োজিত বিজয় র‍্যালির আগে ইসলামিয়া সরকারি কলেজ মাঠে সংক্ষিপ্ত বক্তব্যে তিনি এসব কথা বলেন। ইকবাল হাসান মাহমুদ টুকু বলেন, আওয়ামী লীগ হঠাৎ করে ক্ষমতা থেকে সরে গেছে বলে মুক্তিযুদ্ধকে খাটো করার কোনো সুযোগ নেই। মুক্তিযুদ্ধ আওয়ামী লীগের একার সম্পত্তি ছিল না। মুক্তিযুদ্ধ ছিল জনগণের, এটি ছিল একটি জনযুদ্ধ। এই যুদ্ধে কৃষক, জেলে, কামার-কুমারসহ সব পেশার মানুষ অংশ নিয়েছিল। যারা মুক্তিযুদ্ধকে নিয়ে কটাক্ষ করে, তাদের উপযুক্ত জবাব সাধারণ মানুষই দেবে। তিনি আরও বলেন, শহীদের রক্ত ও মায়ের ইজ্জতের বিনিময়ে অর্জিত স্বাধীনতার সঙ্গে কোনো ধরনের খুচরা রাজনীতি করতে দেওয়া হবে না। মহান বিজয় দিবস উপলক্ষ্যে জেলা বিএনপি আয়োজিত বিজয় র‍্যালিটি ইসলামিয়া সরকারি কলেজ মাঠ থেকে শুরু হয়ে জেলা শহরের গুরুত্বপূর্ণ সড়ক প্রদক্ষিণ করে। র‍্যালিতে জেলা বিএনপির সাধারণ সম্পাদক সাইদুর রহমান বাচ্চু, যুগ্ম সাধারণ সম্পাদক নূর কায়েম সবুজ, যুবদলের সভাপতি আলামিন খান, ছাত্রদলের সাধারণ সম্পাদক সেরাজুল ইসলামসহ বিএনপি ও অঙ্গসংগঠনের নেতাকর্মীরা উপস্থিত ছিলেন।",
    "date": "প্রকাশ : ১৬ ডিসেম্বর ২০২৫, ২০:৪১",
    "crawled_at": "2025-12-17 19:42:45"
}