{
    "url": "https://www.ittefaq.com.bd/752760/%E2%80%98%E0%A6%B8%E0%A6%AC%E0%A6%BE%E0%A6%87%E0%A6%95%E0%A7%87-%E0%A6%9B%E0%A6%BE%E0%A7%9C%E0%A6%BF%E0%A7%9F%E0%A7%87-%E0%A6%AF%E0%A7%87%E0%A6%A4%E0%A7%87%E2%80%99-%E0%A7%AA-%E0%A6%89%E0%A6%87%E0%A6%95%E0%A7%87%E0%A6%9F-%E0%A6%A6%E0%A7%82%E0%A6%B0%E0%A7%87-%E0%A6%AE%E0%A7%8B%E0%A6%B8%E0%A7%8D%E0%A6%A4%E0%A6%BE%E0%A6%AB%E0%A6%BF%E0%A6%9C%C2%A0",
    "language": "bangla",
    "source": "ittefaq",
    "title": "‘সবাইকে ছাড়িয়ে যেতে’ ৪ উইকেট দূরে মোস্তাফিজ",
    "body": "আর মাত্র ৪ উইকেট পেলেই টি-টোয়েন্টি ক্রিকেটে বাংলাদেশের হয়ে সর্বোচ্চ উইকেট শিকারি হবেন মোস্তাফিজুর রহমান। বর্তমানে ১১৬ ম্যাচে ১৪৬ উইকেট নিয়ে তালিকার দ্বিতীয় স্থানে আছেন এই টাইগার পেসার। ১২৯ ম্যাচের ১৪৯ উইকেট নিয়ে এখনও বাংলাদেশের হয়ে সর্বোচ্চ শিকারি সাকিব আল হাসান। তাকে পেছনে ফেলতে আর ৪ উইকেট প্রয়োজন এ পেসারের। শনিবার (২০ সেপ্টেম্বর) শ্রীলঙ্কার বিপক্ষে ম্যাচ দিয়ে চলমান এশিয়া কাপের সুপার ফোর পর্ব শুরু করবে বাংলাদেশ। লঙ্কানদের বিপক্ষেই সাকিবকে ছাড়িয়ে যাওয়ার সুযোগ থাকছে মোস্তাফিজের। কারণ শ্রীলঙ্কার বিপক্ষে পারফরম্যান্সে ধারাবাহিকতা আছে তার।  নিজের টি-টোয়েন্টি ক্যারিয়ারে দ্বিতীয় সর্বোচ্চ ২০ উইকেট শ্রীলঙ্কার বিপক্ষেই নিয়েছেন মোস্তাফিজ। এজন্য ১৬ ম্যাচ খেলেছেন ফিজ। ১৫ ম্যাচে সর্বোচ্চ ২৭ উইকেট জিম্বাবুয়ের বিপক্ষে শিকার করেছেন এই বাঁহাতি পেসার। এছাড়া সম্প্রতি বল হাতেও দারুণ ফর্মে আছেন মোস্তাফিজ। এশিয়া কাপে গ্রুপ পর্বে বাংলাদেশের সর্বশেষ ম্যাচে আফগানিস্তানের বিপক্ষে ২৮ রানে ৩ উইকেট শিকার করেন তিনি। ম্যাচটি ৮ রানে জিতে সুপার ফোরের আশা বাঁচিয়ে রেখেছিল বাংলাদেশ।",
    "date": "প্রকাশ : ১৯ সেপ্টেম্বর ২০২৫, ২০:৩১",
    "crawled_at": "2025-12-17 00:14:08"
}