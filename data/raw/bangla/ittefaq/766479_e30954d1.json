{
    "url": "https://www.ittefaq.com.bd/766479/%E0%A7%A9%E0%A7%AB-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%AE%E0%A6%A7%E0%A7%8D%E0%A6%AF%E0%A7%87-%E0%A6%AA%E0%A7%8D%E0%A6%B0%E0%A6%A5%E0%A6%AE%E0%A6%AC%E0%A6%BE%E0%A6%B0-%E0%A6%AC%E0%A6%BE%E0%A6%97%E0%A6%A6%E0%A6%BE%E0%A6%A6%E0%A7%87-%E0%A6%85%E0%A6%AC%E0%A6%A4%E0%A6%B0%E0%A6%A3-%E0%A6%95%E0%A6%B0%E0%A6%B2%E0%A7%8B-%E0%A6%87%E0%A6%89%E0%A6%B0%E0%A7%8B%E0%A6%AA%E0%A7%87%E0%A6%B0",
    "language": "bangla",
    "source": "ittefaq",
    "title": "৩৫ বছরের মধ্যে প্রথমবার বাগদাদে অবতরণ করলো ইউরোপের বিমান",
    "body": "ইরাকের পরিবহন মন্ত্রণালয় জানিয়েছে, মঙ্গলবার (১৬ ডিসেম্বর) গ্রিসের এজিয়ান এয়ারলাইন্স পরিচালিত একটি ফ্লাইট বাগদাদের আন্তর্জাতিক বিমানবন্দরে অবতারণ করেছে। এটি ৩৫ বছরের মধ্যে এখানে অবতরণকারী প্রথম ইউরোপীয় বিমান। এক বিবৃতিতে মন্ত্রণালয় জানিয়েছে, এই আগমন 'ইউরোপীয় বিমান চলাচল মানচিত্রে ইরাকের প্রত্যাবর্তনের' ইঙ্গিত দেয় এবং 'ইরাকের বিমান চলাচল খাতের পুনরুদ্ধারের একটি নতুন পর্যায়ের' সূচনা করে। ১৯৯০-এর দশকের গোড়ার দিকে যখন ইরাকের দীর্ঘকালীন শাসক সাদ্দাম হোসেন প্রতিবেশী কুয়েত আক্রমণ করেছিলেন, তখন থেকে ইউরোপীয় বিমান সংস্থাগুলো বাগদাদ আন্তর্জাতিক বিমানবন্দরে সরাসরি ফ্লাইট পরিচালনা করেনি। ২০০৩ সালে মার্কিন নেতৃত্বাধীন আগ্রাসনের ফলে সাদ্দাম হুসেনের পতন ঘটে। এরপর গৃহযুদ্ধ, সাম্প্রদায়িক সহিংসতা এবং সশস্ত্র সংগঠনগুলোর উত্থান ঘটে- দেশটি কার্যত বিধ্বস্ত হয়ে পড়ে। তবে কয়েক দশকের অস্থিরতার পর ইরাক সম্প্রতি স্থিতিশীলতার দিকে ফিরে আসতে শুরু করেছে। সরকার দেশের অর্থনীতিকে শক্তিশালী করার জন্য বিদেশি বিনিয়োগ আকর্ষণ করার জন্য প্রচেষ্টা চালাচ্ছে। মন্ত্রণালয় জানিয়েছে, বাগদাদ-এথেন্স-বাগদাদ রুটে সপ্তাহে দুটি ফ্লাইট পরিচালনা করা হবে এবং চাহিদার ওপর নির্ভর করে আরও কিছু ফ্লাইট যোগ করার সম্ভাবনা রয়েছে।",
    "date": "প্রকাশ : ১৭ ডিসেম্বর ২০২৫, ১৯:৩৬",
    "crawled_at": "2025-12-17 19:52:05"
}