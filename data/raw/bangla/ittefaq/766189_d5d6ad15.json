{
    "url": "https://www.ittefaq.com.bd/766189/%E0%A6%B8%E0%A7%9C%E0%A6%95%E0%A7%87%E0%A6%B0-%E0%A6%AA%E0%A6%BE%E0%A6%B6%E0%A7%87-%E0%A6%AC%E0%A7%83%E0%A6%A6%E0%A7%8D%E0%A6%A7%E0%A7%87%E0%A6%B0-%E0%A6%AE%E0%A6%B0%E0%A6%A6%E0%A7%87%E0%A6%B9-%E0%A6%B0%E0%A7%87%E0%A6%96%E0%A7%87-%E0%A6%AA%E0%A6%BE%E0%A6%B2%E0%A6%BE%E0%A6%B2%E0%A7%8B-%E0%A6%A6%E0%A7%81%E0%A6%B0%E0%A7%8D%E0%A6%AC%E0%A7%83%E0%A6%A4%E0%A7%8D%E0%A6%A4%E0%A6%B0%E0%A6%BE",
    "language": "bangla",
    "source": "ittefaq",
    "title": "সড়কের পাশে বৃদ্ধের মরদেহ রেখে পালালো দুর্বৃত্তরা",
    "body": "ঢাকার নবাবগঞ্জে রাস্তার পাশে বন্ধ দোকানের সামনে দুর্বৃত্তদের রেখে যাওয়া মোতালেব সিকদার (৭০) নামে এক বৃদ্ধের মরদেহ উদ্ধার করেছে পুলিশ। সোমবার (১৫ ডিসেম্বর) সকাল উপজেলা সদর কাশিমপুর নিমতলা এলাকা থেকে তার মরদেহটি উদ্ধার করা হয়। নিহত মোতালেব সিকদার উপজেলার নয়নশ্রী ইউনিয়নের বকচর গ্রামের মৃত শাহাজদ্দিন সিকদারের ছেলে। পুলিশ ও স্থানীয় সূত্র জানায়, সোমবার ভোরের দিকে অজ্ঞাত দুর্বৃত্তরা একটি অটোরিকশা করে বৃদ্ধের মরদেহ এনে বন্ধ দোকানের সামনে রেখে পালিয়ে যায়। সকাল সাড়ে ১০টার দিকে খবর পেয়ে থানা পুলিশ ঘটনাস্থলে আসে। সুরতহাল প্রতিবেদন তৈরি করে মরদেহটি থানায় নেওয়া হয়। আশপাশের বাড়ির সিসিটিভি ফুটেজ সংগ্রহ করে ঘটনার রহস্য উদঘাটনের চেষ্টা করা হচ্ছে বলে পুলিশের পক্ষ থেকে জানানো হয়েছে। নিহতের ছেলে সুমন সিকদার জানান, আমার বাবা মোতালেব সিকদার কিছুটা মানসিক ভারসাম্যহীন। এলাকায় কুলির কাজ করে। রোববার সন্ধ্যায় স্থানীয় এক বাড়িতে ভরা গ্যাস সিলিন্ডার দিয়ে খালি সিলিন্ডার নিয়ে ফেরার সময় পথ ভুলে হারিয়ে যান তিনি। সারারাত বিভিন্নস্থানে খুঁজেছি। সকালে মরদেহ উদ্ধারের খবর পেয়ে বাবাকে শনাক্ত করি। আমাদের কোন শত্রু নেই। কীভাবে কি হলো বুঝতে পারছি না। নবাবগঞ্জ থানার ওসি আনোয়ার আলম আজাদ জানান, মরদেহ ময়নাতদন্তের জন্য পাঠানো হবে। এটি একটি হত্যার ঘটনা বলে প্রাথমিকভাবে ধারণা করা হচ্ছে। নিহতের স্বজনরা থানায় অভিযোগ করছেন; হত্যা মামলা প্রক্রিয়াধীন।",
    "date": "প্রকাশ : ১৫ ডিসেম্বর ২০২৫, ১৬:২৯",
    "crawled_at": "2025-12-17 00:20:58"
}