{
    "url": "https://www.ittefaq.com.bd/753551/%E0%A6%AD%E0%A6%BE%E0%A6%B0%E0%A6%A4-%E0%A6%AE%E0%A7%8D%E0%A6%AF%E0%A6%BE%E0%A6%9A%E0%A7%87%E0%A6%B0-%E0%A6%86%E0%A6%97%E0%A7%87-%E0%A6%AC%E0%A7%9C-%E0%A6%B8%E0%A7%81%E0%A6%96%E0%A6%AC%E0%A6%B0-%E0%A6%AA%E0%A7%87%E0%A6%B2%E0%A7%87%E0%A6%A8-%E0%A6%AE%E0%A7%8B%E0%A6%B8%E0%A7%8D%E0%A6%A4%E0%A6%BE%E0%A6%AB%E0%A6%BF%E0%A6%9C-%E0%A6%B8%E0%A6%BE%E0%A6%87%E0%A6%AB",
    "language": "bangla",
    "source": "ittefaq",
    "title": "ভারত ম্যাচের আগে বড় সুখবর পেলেন মোস্তাফিজ-সাইফ",
    "body": "এশিয়া কাপের সুপার ফোরের গুরুত্বপূর্ণ ম্যাচে ভারতের বিপক্ষে মাঠে নামবে বাংলাদেশ। বুধবার (২৪ সেপ্টেম্বর) দুবাই আন্তর্জাতিক ক্রিকেট স্টেডিয়ামে মাঠে নামবে এই দুই দল। এমন গুরুত্বপূর্ণ ম্যাচের আগে সুখবর পেয়েছেন পেসার মোস্তাফিজুর রহমান ও ব্যাটার সাইফ হাসান। আইসিসি'র সর্বশেষ টি-টোয়েন্টি র‍্যাংকিংয়ে বিশাল লাফ দিয়েছেন মোস্তাফিজ-সাইফ। এশিয়া কাপের গত দুই ম্যাচে মাত্র ৮ রান গড়ে ৬ উইকেট শিকার করেছেন ফিজ। এতেই র‍্যাংকিংয়ে ছয় ধাপ এগিয়েছেন তিনি। বর্তমানে বোলারদের তালিকায় ৯ নম্বরে অবস্থান করছেন বাঁহাতি এই পেসার।  তবে শীর্ষস্থান ধরে রেখেছেন ভারতের তারকা স্পিনার বরুণ চক্রবর্তী। বাংলাদেশের অন্যান্য বোলারদের মধ্যে শেখ মেহেদী হাসান তিন ধাপ এগিয়ে ১৭ নম্বরে, তানজিম হাসান সাকিব দুই ধাপ এগিয়ে ৪০তম স্থানে এবং শরীফুল ইসলাম ছয় ধাপ পিছিয়ে ৬৪তম স্থানে আছেন। অন্যদিকে, তাসকিন আহমেদ এক ধাপ পিছিয়ে ৩১ নম্বরে আছেন।  ব্যাটারদের র‍্যাংকিংয়ে বিশাল লাফ দিয়েছেন সাইফ হাসান। এশিয়া কাপের সুপার ফোরে শ্রীলঙ্কার বিপক্ষে ৬১ রানের দুর্দান্ত ইনিংস খেলে ম্যাচসেরা হন তিনি। এতেই ১৩৩ ধাপ এগিয়েছেন এই ব্যাটার। বর্তমানে তিনি ব্যাটারদের তালিকায় ৮১তম স্থানে অবস্থান করছেন।",
    "date": "প্রকাশ : ২৪ সেপ্টেম্বর ২০২৫, ১৭:৩৩",
    "crawled_at": "2025-12-17 00:14:18"
}