{
    "url": "https://www.ittefaq.com.bd/766430/%E0%A6%AE%E0%A7%87%E0%A6%B8%E0%A6%BF%E0%A6%95%E0%A7%87-%E0%A6%AA%E0%A7%8D%E0%A6%B0%E0%A6%BE%E0%A7%9F-%E0%A7%A7%E0%A7%AB-%E0%A6%95%E0%A7%8B%E0%A6%9F%E0%A6%BF-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%98-%E0%A7%9C%E0%A6%BF-%E0%A6%89%E0%A6%AA%E0%A6%B9%E0%A6%BE%E0%A6%B0-%E0%A6%A6%E0%A6%BF%E0%A6%B2%E0%A7%87%E0%A6%A8-%E0%A6%85%E0%A6%A8%E0%A6%A8%E0%A7%8D%E0%A6%A4",
    "language": "bangla",
    "source": "ittefaq",
    "title": "মেসিকে প্রায় ১৫ কোটি টাকার ঘড়ি উপহার দিলেন অনন্ত আম্বানি",
    "body": "ভারত সফরটা লিওনেল মেসির জন্য মনে রাখার মতোই। কলকাতা, হায়দরাবাদ, মুম্বাই, তারপর দিল্লি থেকে ভারত সফর শেষ করার কথা ছিল লিওনেল মেসির। কিন্তু শেষ মুহূর্তে বদলে যায় সফর। দিল্লি থেকে গুজরাটের জামনগরের বনতারায় যান। ধনকুবের মুকেশ আম্বানির ছেলে অনন্ত আম্বানির আমন্ত্রণে গিয়েছিলেন আর্জেন্টিনার ফরোয়ার্ড। বনতারায় গিয়ে তার বিভিন্ন কার্যকলাপের ছবি সোশ্যাল মিডিয়ায় ভাইরাল। তবে সবচেয়ে আলোচিত এখন মেসিকে দেওয়া অনন্তর বিরল ঘড়ি। বনতারায় পুজো দেওয়া থেকে শুরু করে সিংহের দর্শন, সবকিছুই করেছেন মেসি। আগের চারটি রাজ্য ঘুরলেও সেখানে ভিন্নরকম স্বাদ পেয়েছেন এলএম টেন। পুরো সফরে তার সঙ্গে রদ্রিগো দি পল, লুইস সুয়ারেজের সঙ্গে ছিলেন অনন্ত আম্বানি ও তার স্ত্রী রাধিকা মার্চেন্ট। সেখানে অনন্ত মেসিকে একটি ঘড়ি উপহার দেন, যার দাম শুনলে মাথা ঘুরতে পারে। রিচার্ড মিলির আরএম০০৩-ভি২ জিএমটটি ট্যুরবিলিয়ন এশিয়া এডিশন-এর একটি ঘড়ি আর্জেন্টিনার বিশ্বকাপ জয়ীকে দিয়েছেন আম্বানিপুত্র। যেটির বাজার দাম আনুমানিক ১২ লাখ ডলার, বাংলাদেশি মুদ্রায় যারা মূল্য সাড়ে ১৪ কোটির বেশি। বিশ্বে এই ঘড়ি রয়েছে মাত্র ১২টা। মেসি বনতারায় যাওয়ার পরে তার হাতে এই ঘড়িটা দেখে আলোচনা শুরু হয়। মেসির সংগ্রহশালায় অবশ্য কম ঘড়ি নেই। রোলেক্সের লে ম্যান্স-এর ঘড়ি রয়েছে তার। যেটি তৈরি ১৮ ক্যারেট সোনা দিয়ে। এর সঙ্গে রয়েছে রোলেক্সের জিএমটি মাস্টার ২, অডেমার্স পিগেট রয়্যাল ওক ‘জাম্বো’ এক্সট্রা থিন ও বার্বি রোলেক্সের মতো মহামূল্যবান ঘড়ি।",
    "date": "প্রকাশ : ১৭ ডিসেম্বর ২০২৫, ১৪:৫৮",
    "crawled_at": "2025-12-17 19:52:19"
}