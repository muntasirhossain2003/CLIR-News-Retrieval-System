{
    "url": "https://www.ittefaq.com.bd/754980/%E0%A6%AC%E0%A6%BF%E0%A6%B6%E0%A7%8D%E0%A6%AC%E0%A6%B0%E0%A7%87%E0%A6%95%E0%A6%B0%E0%A7%8D%E0%A6%A1-%E0%A6%97%E0%A7%9C%E0%A7%87-%E2%80%98%E0%A6%95%E0%A6%BE%E0%A6%9F%E0%A6%BE%E0%A6%B0-%E0%A6%AE%E0%A6%BE%E0%A6%B8%E0%A7%8D%E0%A6%9F%E0%A6%BE%E0%A6%B0%E2%80%99-%E0%A6%8F%E0%A6%96%E0%A6%A8-%E2%80%98%E0%A6%A1%E0%A6%9F-%E0%A6%AE%E0%A6%BE%E0%A6%B8%E0%A7%8D%E0%A6%9F%E0%A6%BE%E0%A6%B0%E2%80%99",
    "language": "bangla",
    "source": "ittefaq",
    "title": "বিশ্বরেকর্ড গড়ে ‘কাটার মাস্টার’ থেকে এখন ‘ডট মাস্টার’ মোস্তাফিজ",
    "body": "ক্যারিয়ারের শুরুতে কাটার বলের মাধ্যমে ব্যাটারদের বেশ ভুগিয়েছেন বাংলাদেশের পেসার মোস্তাফিজুর রহমান। তাই বিশ্ব ক্রিকেটে ‘কাটার মাস্টার’ নামে পরিচিতি পেয়ে যান তিনি। সেই মোস্তাফিজ আন্তর্জাতিক টি-টোয়েন্টি ক্রিকেটে বনে গেছেন ‘ডট মাস্টার’। ক্রিকেটের সংক্ষিপ্ত এই সংস্করণ এখন সবচেয়ে বেশি ডট দেওয়ার মালিক মোস্তাফিজ। আন্তর্জাতিক টি-টোয়েন্টিতে সবচেয়ে বেশি ডট বল করার তালিকায় শীর্ষে উঠতে নিউজিল্যান্ডের সাবেক পেসার টিম সাউদিকে পেছনে ফেলেছেন এই টাইগার পেসার।  শুক্রবার (৩ অক্টোবর) আফগানিস্তানের বিপক্ষে দ্বিতীয় টি-টোয়েন্টিতে মাঠে নামার আগে মোস্তাফিজের ডট বলের সংখ্যা ছিল ১১৩৫টি। শীর্ষে থাকা সাউদির ডট সংখ্যা ছিল ১১৩৮। তাই সাউদিকে ছাড়িয়ে যেতে ফিজের প্রয়োজন ছিল মাত্র চারটি ডট। ইনিংসের ১৬তম ওভারে নিজের দ্বিতীয় স্পেলের পঞ্চম বল দিয়ে ১১৩৮তম ডট করে সাউদিকে ছুঁয়ে ফেলেন মোস্তাফিজ। এরপর ১৮তম ওভারের দ্বিতীয় বল ডট করে সাবেক কিউই পেসারকে ছাড়িয়ে শীর্ষে উঠে যান এই টাইগার পেসার। পুরো ম্যাচে তিনি চার ওভারে সাতটি ডট বল দেন।  এখন পর্যন্ত ১২০ ইনিংসে ২৬১৬ বল করে মোস্তাফিজের ডট সংখ্যা ১১৪২। দুই নম্বরে নেমে যাওয়া সাউদি ১২৩ ইনিংসে ২৭৫৩ বল করে ১১৩৮টি ডট দিয়েছেন। ",
    "date": "প্রকাশ : ০৪ অক্টোবর ২০২৫, ১২:৪৩",
    "crawled_at": "2025-12-17 00:14:05"
}