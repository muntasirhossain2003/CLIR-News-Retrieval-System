{
    "url": "https://www.ittefaq.com.bd/766153/%E0%A6%B9%E0%A6%BE%E0%A6%B8%E0%A6%BF-%E0%A6%AE%E0%A7%81%E0%A6%96%E0%A7%87-%E0%A6%B6%E0%A6%BE%E0%A6%A8%E0%A7%8D%E0%A6%A4%E0%A6%B0-%E0%A6%B9%E0%A7%81%E0%A6%99%E0%A7%8D%E0%A6%95%E0%A6%BE%E0%A6%B0%E2%80%94%E2%80%98%E0%A6%8F%E0%A6%95%E0%A6%A6%E0%A6%AE-%E0%A6%B6%E0%A7%8B%E0%A7%9F%E0%A6%BE%E0%A6%87-%E0%A6%AB%E0%A7%87%E0%A6%B2%E0%A6%AC%E0%A7%8B%E2%80%99",
    "language": "bangla",
    "source": "ittefaq",
    "title": "হাসি মুখে শান্তর হুঙ্কার—‘একদম শোয়াই ফেলবো’",
    "body": "বিজয় দিবস উপলক্ষ্যে একটি প্রীতি টি-টোয়েন্টি ম্যাচের আয়োজন করবে ক্রিকেটার্স ওয়েলফেয়ার অ্যাসোসিয়েশন অব বাংলাদেশ (কোয়াব)। ‘বাংলাদেশ অল স্টার্স ম্যাচ’ নামক ম্যাচটিতে অংশ নেবে ‘অদম্য’ এবং ‘অপরাজেয়’ দল। এই দুই দলকে নেতৃত্ব দেবেন মেহেদী হাসান মিরাজ ও নাজমুল হোসেন শান্ত। সোমবার (১৫ ডিসেম্বর) ম্যাচের আগের দিন সকালে মিরপুরে হাজির হয়ে গণমাধ্যমের সঙ্গে কথা বলেছেন দুই দলের অধিনায়ক। প্রীতি ম্যাচের সংবাদ সম্মেলনে রসিকতায় মেতে উঠেছিলেন শান্ত ও মিরাজ। শান্ত মজার ছলে প্রতিপক্ষের দিকে হুঙ্কার ছুঁড়ে বলেন, ‘আমরা খুবই উত্তেজিত। এরকম ম্যাচ খেলার সুযোগ আগে হয়নি। কোনো ছাড়াছাড়ি হবে না, শোয়াই ফেলব একদম। প্রস্তুতি মাঠে দেখতে পাবেন না। সব প্রস্তুতি মুখে মুখে হচ্ছে। মাঠে শোয়াই ফেলতে পারি, না হলে শুয়েও যাইতে পারি। যেকোনো কিছুই হতে পারে।’  আম্পায়ারিং নিয়ে মজার ছলে তিনি আরও বলেন, ‘শুনলাম ভালো আম্পায়ার থাকবে। তবে বেশি উত্তাপ আবার দেখানো যাবে না। পরে ডিমেরিট পয়েন্ট খেয়ে যাব। একটু ভয়েই আছি। শুনলাম আমাদের দলের পাঁচজন খেলতে পারবে না। এখন সন্দেহ হচ্ছে যে ফোন-টোন করে হুমকি খেয়েছে নাকি তারা।’ শান্তর মতোই রসিকতা করে মিরাজ বলেন, ‘সেটা (অপরাজেয় দলের কয়েকজনের খেলা নিয়ে শঙ্কা) তো ওদের ব্যর্থতা। ওরা হয়তো খেলোয়াড়েদের ঠিকমতো গাইড করতে পারেনি (হাসি)। প্রতিপক্ষ দল হুমকি দেয় এরপর আমরাও যদি দেই... একটা পক্ষকে তো সেভ করতে হবে। তাই আমরা মাঠে চেষ্টা করব ম্যাচটা জিতে যেন ওদের কথার জবাব দিতে পারি।’",
    "date": "প্রকাশ : ১৫ ডিসেম্বর ২০২৫, ১৩:০৪",
    "crawled_at": "2025-12-17 19:55:06"
}