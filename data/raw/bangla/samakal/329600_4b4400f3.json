{
    "url": "https://samakal.com/crime/article/329600/%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95-%E0%A6%86%E0%A6%A8%E0%A6%BF%E0%A6%B8-%E0%A6%86%E0%A6%B2%E0%A6%AE%E0%A6%97%E0%A7%80%E0%A6%B0-%E0%A6%8F%E0%A6%96%E0%A6%A8%E0%A7%8B-%E0%A6%A1%E0%A6%BF%E0%A6%AC%E0%A6%BF-%E0%A6%B9%E0%A7%87%E0%A6%AB%E0%A6%BE%E0%A6%9C%E0%A6%A4%E0%A7%87",
    "language": "bangla",
    "source": "samakal",
    "title": "সাংবাদিক আনিস আলমগীর এখনো ডিবি হেফাজতে",
    "body": "প্রকাশ: ১৫ ডিসেম্বর ২০২৫ | ১১:১৩ | আপডেট: ১৫ ডিসেম্বর ২০২৫ | ১১:৪২ সাংবাদিক আনিস আলমগীরকে ঢাকা মহানগর গোয়েন্দা (ডিবি) পুলিশ কার্যালয়ে নেওয়া হয়েছে। গতকাল রোববার রাত ৮টার দিকে তাকে ধানমন্ডি এলাকার একটি ব্যায়ামাগার থেকে মিন্টো রোডে ডিবি কার্যালয়ে নেওয়া হয়। আজও তিনি সেখানে রয়েছেন। ঢাকা মহানগর পুলিশের গণমাধ্যম ও জনসংযোগ বিভাগের উপকমিশনার মুহাম্মদ তালেবুর রহমান বলেন, সাংবাদিক আনিস আলমগীরকে এখনো ডিবি হেফাজতে রাখা হয়েছে। তার বিরুদ্ধে কী ব্যবস্থা নেওয়া হবে এখনো সিদ্ধান্ত নেওয়া হয়নি। গতকাল রাতে ডিবিপ্রধান শফিকুল ইসলাম সমকালকে বলেন, আনিস আলমগীরকে জিজ্ঞাসাবাদের জন্য আনা হয়েছে। বিভিন্ন বিষয়ে তাকে জিজ্ঞাসাবাদ করা হচ্ছে। আনিস আলমগীরকে ডিবি কার্যালয়ে নেওয়ার বিষয়টি জানিয়ে অনেকেই সামাজিকমাধ্যম ফেসবুকে পোস্ট দেন। তাদের কেউ কেউ এই সাংবাদিকের সঙ্গে ফোনেও কথা বলেছেন। তিনি তাদের জানিয়েছেন, ডিবিপ্রধান কথা বলবেন জানিয়ে তাকে ধানমন্ডির একটি ব্যায়ামাগার থেকে গোয়েন্দা দল নিয়ে আসে। আনিস আলমগীর আজকের পত্রিকাসহ বিভিন্ন গণমাধ্যমে কাজ করেছেন। সাম্প্রতিক সময়ে বিভিন্ন টেলিভিশনের টকশোতে নানা বক্তব্য দিয়ে আলোচনায় আসেন তিনি। ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:33:01"
}