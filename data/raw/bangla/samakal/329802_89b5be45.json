{
    "url": "https://samakal.com/international/article/329802/%E0%A6%AD%E0%A6%BE%E0%A6%B0%E0%A6%A4%E0%A7%87%E0%A6%B0-%E0%A6%A8%E0%A6%BE%E0%A6%97%E0%A6%B0%E0%A6%BF%E0%A6%95-%E0%A6%9B%E0%A6%BF%E0%A6%B2%E0%A7%87%E0%A6%A8-%E0%A6%8F%E0%A6%95-%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A6%A7%E0%A6%BE%E0%A6%B0%E0%A7%80:-%E0%A6%AA%E0%A7%81%E0%A6%B2%E0%A6%BF%E0%A6%B6",
    "language": "bangla",
    "source": "samakal",
    "title": "ভারতের নাগরিক ছিলেন এক অস্ত্রধারী: পুলিশ",
    "body": "হামলার ঘটনাস্থলে নমুনার সন্ধান চালান অস্ট্রেলিয়া পুলিশের সদস্যরা। মঙ্গলবার সিডনিতে। ছবি: এএফপি প্রকাশ: ১৬ ডিসেম্বর ২০২৫ | ১৮:৩৩ | আপডেট: ১৬ ডিসেম্বর ২০২৫ | ২৩:৩০ ভারতের তেলেঙ্গানা রাজ্য পুলিশ জানিয়েছে, অস্ট্রেলিয়ার সিডনির বন্ডাই সৈকতে হামলার সঙ্গে জড়িতদের একজন সাজিদ আকরাম (৫০) হায়দরাবাদের বাসিন্দা ছিলেন। হায়দরাবাদে স্নাতক ডিগ্রি অর্জন শেষে ইউরোপীয় বংশোদ্ভূত এক নারীকে বিয়ে করে ১৯৯৮ সালের নভেম্বরে অস্ট্রেলিয়ায় পাড়ি জমান। দ্য ইন্ডিয়ান এক্সপ্রেসকে তেলেঙ্গানা পুলিশের ডিজিপি বি শিবধর রেড্ডি জানিয়েছেন, সাজিদ অস্ট্রেলিয়ার অভিবাসী হওয়ার পর থেকে ছয়বার হায়দরাবাদ ভ্রমণ করেছেন। অস্ট্রেলিয়ায় যাওয়ার আগ পর্যন্ত তেলেঙ্গানায় তাঁর বিরুদ্ধে কোনো অপরাধের প্রমাণ ছিল না। সাজিদের চরমপন্থায় যুক্ত হওয়ার কারণগুলোর সঙ্গে ভারতের কোনো সম্পর্ক নেই। বার্তা সংস্থা এএফপির প্রতিবেদনেও তেলেঙ্গানা পুলিশের এক বিবৃতির বরাত দিয়ে সাজিদের ভারতীয় নাগরিকত্বের কথা নিশ্চিত করা হয়েছে। মঙ্গলবার অস্ট্রেলিয়ার এবিসি নিউজ জানায়, বন্ডাই সৈকতে হামলার আগে সামরিক ধাঁচের প্রশিক্ষণ নিতে ফিলিপাইনে গিয়েছিলেন সাজিদ আকরাম ও তাঁর ছেলে নাভিদ। ফিলিপাইনের অভিবাসন ব্যুরোর মুখপাত্র ডানা স্যান্ডোভালের বরাত দিয়ে এবিসি আরো জানায়, গত ২৮ নভেম্বর দাভাও থেকে ম্যানিলার সংযোগ ফ্লাইটে সাজিদ ও নাভিদ ফিলিপাইন ত্যাগ করেন। তখন তাদের চূড়ান্ত গন্তব্য ছিল সিডনি। সাজিদ আকরাম ফিলিপাইনে প্রবেশ করেন একটি ভারতীয় পাসপোর্টে। আর নাভিদের কাছে ছিল অস্ট্রেলীয় পাসপোর্ট। দাভাও হলো ফিলিপাইনের দক্ষিণাঞ্চলীয় দ্বীপ মিন্দানাওয়ের রাজধানী। ১৯৯০ এর দশক থেকে এটি ইসলামপন্থী ‘জঙ্গিদের’ একটি সক্রিয় ঘাঁটি হিসেবে পরিচিত। গত রোববার বন্ডাই সৈকতে হামলা চালান সাজিদ ও নাভিদ। এতে অন্তত ১৫ জন নিহত হন। সাজিদ নিজেও প্রাণ হারিয়েছেন। গুরুতর আহত নাভিদ চিকিৎসাধীন। ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:29:18"
}