{
    "url": "https://samakal.com/crime/article/329633/%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A6%A6%E0%A7%87%E0%A6%96%E0%A6%BE%E0%A6%A8%E0%A7%8B-%E0%A6%B9%E0%A6%B2%E0%A7%8B-%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95-%E0%A6%86%E0%A6%A8%E0%A6%BF%E0%A6%B8-%E0%A6%86%E0%A6%B2%E0%A6%AE%E0%A6%97%E0%A7%80%E0%A6%B0%E0%A6%95%E0%A7%87",
    "language": "bangla",
    "source": "samakal",
    "title": "গ্রেপ্তার দেখানো হলো সাংবাদিক আনিস আলমগীরকে",
    "body": "প্রকাশ: ১৫ ডিসেম্বর ২০২৫ | ১৫:২৮ | আপডেট: ১৫ ডিসেম্বর ২০২৫ | ১৬:২১ উত্তরা পশ্চিম থানার একটি মামলায় সাংবাদিক আনিস আলমগীরকে গ্রেপ্তার দেখানো হয়েছে। ঢাকা মহানগর পুলিশের গণমাধ্যম ও জনসংযোগ বিভাগের উপকমিশনার মুহাম্মদ তালেবুর রহমান সমকালকে এ তথ্য জানিয়েছেন। আজ সোমবার বিকেলে তাকে আদালতে নেওয়ার কথা রয়েছে। এর আগে রোববার রাতে আনিস আলমগীরকে ঢাকা মহানগর গোয়েন্দা পুলিশের (ডিবি) কার্যালয়ে নেওয়া হয়। সে সময় ডিবি জানায়, জিজ্ঞাসাবাদের জন্য তাকে ডিবি কার্যালয়ে নেওয়া হয়েছে। তার বিষয়ে সিদ্ধান্ত জানানো হবে জিজ্ঞাসাবাদের পর। সম্প্রতি টেলিভিশন টকশোতে বিভিন্ন বক্তব্যের জন্য আলোচনায় সাংবাদিক আনিস আলমগীর। দৈনিক আজকের কাগজসহ বিভিন্ন সংবাদমাধ্যমে কাজ করেছেন তিনি। ধানমন্ডি ২ নম্বরে অবস্থিত একটি জিম থেকে বেরোনোর পর রোববার রাতে তাকে ডিবিতে নেওয়া হয়। ওই জিমের ম্যানেজার আরেফিন সাংবাদিকদের জানান, আনিস আলমগীর সন্ধ্যায় জিমে এসেছিলেন। ব্যায়াম করে রাত ৮টার দিকে বের হয়ে যান। জিমের ভিতরে পুলিশের কাউকে দেখেননি। সাংবাদিক আনিস আলমগীর ও অভিনেত্রী মেহের আফরোজ শাওনসহ চারজনের বিরুদ্ধে সন্ত্রাসবিরোধী আইনে থানায় অভিযোগ দেওয়া হয়েছে। রোববার রাতে রাজধানীর উত্তরা পশ্চিম থানায় এ অভিযোগ দেওয়া হয়। ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:33:18"
}