{
    "url": "https://samakal.com/entertainment/article/329907/%E2%80%98%E0%A6%B9%E0%A6%BE%E0%A6%93%E0%A7%9F%E0%A6%BE%E2%80%99%E0%A6%B0-%E0%A6%AA%E0%A6%B0-%E0%A6%B8%E0%A7%81%E0%A6%AE%E0%A6%A8%E0%A7%87%E0%A6%B0-%E2%80%98%E0%A6%B0%E0%A6%87%E0%A6%A6%E2%80%99-%E0%A6%9F%E0%A7%8D%E0%A6%B0%E0%A7%87%E0%A6%B2%E0%A6%BE%E0%A6%B0%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%8F%E0%A6%B2%E0%A7%8B-%E0%A6%B8%E0%A7%81%E0%A6%96%E0%A6%AC%E0%A6%B0",
    "language": "bangla",
    "source": "samakal",
    "title": "‘হাওয়া’র পর সুমনের ‘রইদ’, ট্রেলারের সঙ্গে এলো সুখবর",
    "body": "প্রকাশ: ১৭ ডিসেম্বর ২০২৫ | ১৪:২১ | আপডেট: ১৭ ডিসেম্বর ২০২৫ | ১৫:০৪ তিন বছর আগে মুক্তি পায় মেজবাউর রহমান সুমনের ‘হাওয়া’। প্রথম সিনেমাতেই বাজিমাত করেন তিনি। দেশে ও বিদেশে পায় অভাবনীয় সাফল্য। প্রায় তিন বছর পর নতুন সিনেমা নিয়ে আসছেন সুমন। নাম ‘রইদ’। মঙ্গলবার (১৬ ডিসেম্বর) সন্ধ্যায় একটি অনুষ্ঠানে ‘রইদ’ সিনেমার ট্রেলার প্রকাশের সঙ্গে সিনেমাটি ‍নিয়ে আরেকটি সুখবর জানান নির্মাতা। তিনি বলেন, আগামী বছরের ফেব্রুয়ারিতে শুরু হতে যাওয়া নেদারল্যান্ডসের ইন্টারন্যাশনাল ফিল্ম ফেস্টিভ্যাল রটারড্যামে আন্তর্জাতিক প্রিমিয়ার হবে সিনেমাটির। এরপর মুক্তি দেওয়া হবে দেশের হলে। অনুষ্ঠানে সিনেমায় বিভিন্ন চরিত্রে অভিনয় করা মোস্তাফিজুর নূর ইমরান, নাজিফা তুষি, গাজী রাকায়েত, আহসাবুল ইয়ামিন রিয়াদসহ শিল্পী কলাকুশলীরা উপস্থিত ছিলেন। মেজবাউর রহমান সুমন বলেন, ‘রটারড্যামে টাইগার প্রতিযোগিতায় (মূল প্রতিযোগিতা) বিশ্ব প্রিমিয়ার হবে আমাদের রইদ সিনেমার। প্রথমবারের মতো বাংলাদেশি পূর্ণদৈর্ঘ্য চলচ্চিত্রকে আইএফএফআরের মূল প্রতিযোগিতায় অংশগ্রহণের জন্য আমন্ত্রণ জানানো হয়েছে। এর মাধ্যমে রইদ সারা বিশ্বের আমন্ত্রিত গুরুত্বপূর্ণ চলচ্চিত্রগুলোর সঙ্গে টাইগার সেকশনে প্রতিযোগিতা করবে মর্যাদাপূর্ণ টাইগার অ্যাওয়ার্ডের জন্য।’ রইদের গল্প লিখেছেন মেজবাউর রহমান সুমন ও সেলিনা বানু মনি। চিত্রনাট্য লিখেছেন মেজবাউর রহমান সুমন, জাহিন ফারুক আমিন, সিদ্দিক আহমেদ ও সুকর্ণ শাহেদ ধীমান। শুটিং হয়েছে সিলেটের সুনামগঞ্জে। সিনেমার গল্প নিয়ে সুমন বলেন, ‘সাধু, তার পাগল স্ত্রী এবং তাদের বাড়ির পাশের তালগাছকে ঘিরে আবর্তিত এই গল্পে আমরা আদতে আদম ও হাওয়ার আদিম আখ্যানকেই খোঁজার চেষ্টা করেছি। আমরা সেই হাজার বছরের পুরোনো আখ্যানকে বর্তমানে পুনর্নির্মাণ করেছি—তবে সময়ের বর্তমানে নয়, বরং অনুভূতির বর্তমানে। এই ছবির প্রতিটি স্তরে জড়িয়ে আছে চিত্রশিল্পী এস এম সুলতানের দেখা গ্রামীণ বাংলার আবহ।’ ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:32:03"
}