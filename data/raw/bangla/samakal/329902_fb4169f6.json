{
    "url": "https://samakal.com/entertainment/article/329902/%E0%A6%AB%E0%A7%87%E0%A6%B0-%E0%A6%86%E0%A6%87%E0%A6%A8%E0%A6%BF-%E0%A6%9D%E0%A6%BE%E0%A6%AE%E0%A7%87%E0%A6%B2%E0%A6%BE%E0%A6%B0-%E0%A6%AE%E0%A7%81%E0%A6%96%E0%A7%87-%E0%A6%B6%E0%A6%BF%E0%A6%B2%E0%A7%8D%E0%A6%AA%E0%A6%BE",
    "language": "bangla",
    "source": "samakal",
    "title": "ফের আইনি ঝামেলার মুখে শিল্পা",
    "body": "প্রকাশ: ১৭ ডিসেম্বর ২০২৫ | ১৩:৫২ | আপডেট: ১৭ ডিসেম্বর ২০২৫ | ১৩:৫৩ বলিউড অভিনেত্রী শিল্পা শেঠির সময়টা মোটেও ভালো যাচ্ছে না। একের পর এক বিতর্ক যেন পিছু ছাড়ছে না তাঁর। এবার নিজের ব্যবসা প্রতিষ্ঠান নিয়ে বড় ধরনের আইনি ঝামেলার মুখে পড়েছেন এই অভিনেত্রী। বেঙ্গালুরুতে শিল্পার মালিকানাধীন রেস্টুরেন্ট ‘বাস্তিয়ান’-এর বিরুদ্ধে সম্প্রতি এফআইআর দায়ের করেছে কর্ণাটক পুলিশ। গণমাধ্যমের এক প্রতিবেদনে বলা হয়, গত ১১ ডিসেম্বর নির্ধারিত সময় পেরিয়ে যাওয়ার পরও রেস্তোরাঁটি খোলা রাখা হয়েছিল। গভীর রাত পর্যন্ত সেখানে উচ্চ শব্দে গানবাজনা এবং নাচ-গান চলার অভিযোগ উঠেছে। আইন অমান্য করে এমন উদযাপনের খবর পাওয়ামাত্রই কঠোর অবস্থানে যায় পুলিশ। এ ঘটনায় বেঙ্গালুরুর কিউবান পার্ক থানায় একটি মামলা এবং জিজ্ঞাসাবাদের জন্য রেস্টুরেন্টের ম্যানেজারকে তলব করা হয়েছে। ‘বাস্তিয়ান’ নিয়ে বিতর্কের শুরু গত সপ্তাহ থেকে। বিগ বসের সাবেক বিজয়ী সত্য ওই রেস্টুরেন্টে ডিনার করতে গেলে বিল পরিশোধ নিয়ে কর্তৃপক্ষের সঙ্গে তুঘলকি কাণ্ড ঘটে। বচসার সেই সিসিটিভি ফুটেজ প্রকাশ্যে আসতেই সামাজিক মাধ্যমে তীব্র সমালোচনার মুখে পড়ে রেস্টুরেন্ট কর্তৃপক্ষ। সেই রেশ কাটতে না কাটতেই এবার পুলিশের মামলায় নতুন করে আলোচনায় এলেন শিল্পা। ব্যক্তিগত জীবন ও ব্যবসা নিয়ে বারবার এমন হোঁচট খাওয়ায় বেশ বিব্রত এই অভিনেত্রী। যদিও এই আইনি জটিলতা নিয়ে এখন পর্যন্ত শিল্পা শেঠির পক্ষ থেকে কোনো আনুষ্ঠানিক বক্তব্য পাওয়া যায়নি। ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:32:11"
}