{
    "url": "https://samakal.com/capital/article/329875/%E0%A6%A6%E0%A7%81%E0%A6%B0%E0%A7%8D%E0%A6%AC%E0%A7%83%E0%A6%A4%E0%A7%8D%E0%A6%A4%E0%A6%A6%E0%A7%87%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AF%E0%A6%BE%E0%A6%A4%E0%A7%8D%E0%A6%B0%E0%A6%BE%E0%A6%AC%E0%A6%BE%E0%A7%9C%E0%A7%80%E0%A6%A4%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%96%E0%A7%81%E0%A6%A8",
    "language": "bangla",
    "source": "samakal",
    "title": "দুর্বৃত্তদের ছুরিকাঘাতে যাত্রাবাড়ীতে যুবক খুন",
    "body": "রাজধানীর যাত্রাবাড়ীর কাজলায় ছুরিকাঘাতে ফারুক হোসেন নামে (১৯) এক যুবক খুন হয়েছেন। গতকাল মঙ্গলবার কাজলা নয়ানগর এলাকায় এ ঘটনা ঘটে। নিহত ফারুক পেশায় টাইলস মিস্ত্রি ছিলেন। ফারুকের বন্ধু মো. সজীব জানান, সন্ধ্যার কিছু আগে নয়ানগর আল-ফালাহ মসজিদের গলিতে ৮-১০ জন ফারুককে ছুরিকাঘাত করে। তিনি মাটিতে লুটিয়ে পড়লে হামলাকারীরা পালিয়ে যায়। পরে রক্তাক্ত অবস্থায় ফারুককে উদ্ধার করে ঢাকা মেডিকেল কলেজ হাসপাতালে নেওয়া হলে চিকিৎসক মৃত ঘোষণা করেন। তাঁর গ্রামের বাড়ি ব্রাহ্মণবাড়িয়ার বাঞ্ছারামপুর থানার মায়াপুরে। তিনি যাত্রাবাড়ীর কাজলা এলাকায় থাকতেন। ঢাকা মেডিকেল পুলিশ ক্যাম্পের ইনচার্জ মো. ফারুক জানান, লাশ ময়নাতদন্তের জন্য মর্গে রাখা হয়েছে। বুক ও কোমরে ধারালো অস্ত্র দিয়ে আঘাত করে তাঁকে হত্যা করা হয়। যাত্রাবাড়ী থানার ওসি রাজু আহমেদ রাত ৯টায় সমকালকে বলেন, ঘটনাস্থলের আশপাশের সিসি ক্যামেরার ফুটেজ সংগ্রহ করা হচ্ছে। প্রাথমিকভাবে জানা গেছে, হামলাকারীদের বয়স ১৬ থেকে ২২ বছরের মধ্যে। কেন, কী কারণে এ হত্যাকাণ্ড– তা জানার চেষ্টা চলছে। ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:36:32"
}