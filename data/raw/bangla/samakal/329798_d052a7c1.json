{
    "url": "https://samakal.com/law-justice/article/329798/%E0%A6%AB%E0%A7%9F%E0%A6%B8%E0%A6%BE%E0%A6%B2%E0%A7%87%E0%A6%B0-%E0%A6%B8%E0%A6%B9%E0%A6%AF%E0%A7%8B%E0%A6%97%E0%A7%80-%E0%A7%AD-%E0%A6%A6%E0%A6%BF%E0%A6%A8%E0%A7%87%E0%A6%B0-%E0%A6%B0%E0%A6%BF%E0%A6%AE%E0%A6%BE%E0%A6%A8%E0%A7%8D%E0%A6%A1%E0%A7%87",
    "language": "bangla",
    "source": "samakal",
    "title": "ফয়সালের সহযোগী ৭ দিনের রিমান্ডে",
    "body": "প্রকাশ: ১৬ ডিসেম্বর ২০২৫ | ১৭:৪৭ | আপডেট: ১৬ ডিসেম্বর ২০২৫ | ২০:৩০ ইনকিলাব মঞ্চের আহ্বায়ক ওসমান হাদিকে গুলি করে হত্যাচেষ্টা মামলায় প্রধান আসামি ফয়সাল করিম মাসুদের ঘনিষ্ঠ সহযোগী কবিরকে সাত দিনের রিমান্ড মঞ্জুর করেছে আদালত। মঙ্গলবার তদন্ত কর্মকর্তার আবেদনের পরিপ্রেক্ষিতে ঢাকার মেট্রোপলিটন ম্যাজিস্ট্রেট হাসিবুজ্জামানের আদালত এ আদেশ দেন। ওসমান হাদিকে হত্যাচেষ্টা মামলায় কবিরকে গ্রেপ্তার দেখিয়ে আজ মঙ্গলবার বিকেলে আদালতে হাজির করে ডিবি। এ মামলার রহস্য উদঘাটনে জিজ্ঞাসাবাদের জন্য তার ১০ দিনের রিমান্ড চেয়ে আবেদন করেন গোয়েন্দা পুলিশের মতিঝিল জোনাল টিমের পরিদর্শক ফয়সাল আহম্মেদ। এদিন শুনানিতে রাষ্ট্রপক্ষের আইনজীবী সহকারী পাবলিক প্রসিকিউটর কাইউম হোসেন নয়ন শুনানিতে বলেন, কবির মূল আসামির সহযোগী। তিনি ফয়সাল করিম মাসুদকে অস্ত্র সরবরাহ করেছেন। তার সঙ্গে পাশের দেশের গোয়েন্দা সংস্থা ‘র’ জড়িত কিনা তা দেখতে হবে। অস্ত্র কেনাবেচা সম্পর্কে এ আসামি জানে। এছাড়াও এ আসামি রাজধানীর আদাবর থানার সেচ্ছাসেবকলীগের যুগ্ম-আহ্বায়ক। তাকে রিমান্ডে নিলে সব তথ্য বের হয়ে যাবে। এ জন্য ১০ দিনের রিমান্ড প্রয়োজন। শুনানি শেষে আদালতের অনুমতি নিয়ে কবির বলেন, আমি পাঠাও চালাতাম। গুলির ঘটনার দিন তার (ফয়সাল) সঙ্গে গেছি এতটুকুই। এর বেশি জানি না। এসময় ব্যবহৃত মোটরসাইকেলটি কার জানতে চান আদালত। কবির বলেন, মোটরসাইকেলটি আগে আমার বন্ধু মাইনুল ইসলাম শুভ কিনেছিল আমার আইডি কার্ড দিয়ে। মালিকানা ওর, কিন্তু আমার আইডি কার্ড দিয়ে কিনেছিল। ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:23:51"
}