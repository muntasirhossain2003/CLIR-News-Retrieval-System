{
    "url": "https://samakal.com/international/article/329917/%E0%A6%B8%E0%A6%BF%E0%A6%A1%E0%A6%A8%E0%A6%BF%E0%A6%A4%E0%A7%87-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A6%95%E0%A6%BE%E0%A6%B0%E0%A7%80%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A7%AB%E0%A7%AF-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A7%A7%E0%A7%AB%E0%A6%9F%E0%A6%BF-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0",
    "language": "bangla",
    "source": "samakal",
    "title": "সিডনিতে হামলাকারীর বিরুদ্ধে ৫৯ অভিযোগ, ১৫টি হত্যার",
    "body": "বন্দুক হামলায় নিহতদের স্মৃতির প্রতি শ্রদ্ধা জানাতে সৈকতের ধারে ফুল নিবেদন করেছেন স্বজনরা। ছবি: এএফপি অস্ট্রেলিয়ার সিডনির বন্ডাই সৈকতে হামলাকারীদের একজন নাভিদ আকরামের বিরুদ্ধে ৫৯টি অভিযোগ আনা হয়েছে। এর মধ্যে ১৫টি হত্যা সংক্রান্ত। ঘটনার পর থেকে ২৪ বছর বয়সী নাভিদ কোমায় ছিলেন। মঙ্গলবার তাঁর জ্ঞান ফেরে। পুলিশ পাহারায় সিডনির একটি হাসপাতালে তিনি চিকিৎসাধীন। অভিযোগগুলোর মধ্যে আছে, সন্ত্রাসী কর্মকাণ্ডে জড়িত থাকা, হত্যা, হত্যার উদ্দেশ্যে গুরুতর জখম করা, বিস্ফোরক স্থাপন এবং গুরুতর শারীরিক ক্ষতি করার উদ্দেশ্যে আগ্নেয়াস্ত্র ব্যবহার। গত রোববার বন্ডাই সৈকতে বন্দুক হামলায় অন্তত ১৫ জন প্রাণ হারান। বন্দুকধারীদের একজন ও নাভিদের বাবা সাজিদ আকরামও নিহত হয়েছেন। ভারতীয় পুলিশ কর্মকর্তারা জানিয়েছেন, সাজিদ ভারতীয় নাগরিক ছিলেন। হায়দরাবাদে স্নাতক ডিগ্রি অর্জন শেষে ইউরোপীয় বংশোদ্ভূত এক নারীকে বিয়ে করে ১৯৯৮ সালের নভেম্বরে অস্ট্রেলিয়ায় পাড়ি জমান। সিডনিতে হামলার এক মাস আগে ফিলিপাইন সফর করেন সাজিদ ও নাভিদ। অস্ট্রেলিয়ার নিরাপত্তা সংশ্লিষ্টরা জানিয়েছেন, সামরিক ধাঁচের প্রশিক্ষণ নিতে তারা ফিলিপাইনে গিয়েছিলেন। ওই সময় সাজিদ ভারতীয় এবং নাভিদ অস্ট্রেলীয় পাসপোর্ট ব্যবহার করেন। অস্ট্রেলিয়ার প্রধানমন্ত্রী অ্যান্থনি আলবানিজ মঙ্গলবার বলেন, হামলাকারীরা ‘ইসলামিক স্টেটের আদর্শ’ দ্বারা প্ররোচিত হয়ে হামলা করে। আরো পড়ুন: সিডনিতে হামলার আগে প্রশিক্ষণ নিতে ফিলিপাইনে যায় বাবা-ছেলে: এবিসি ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:28:30"
}