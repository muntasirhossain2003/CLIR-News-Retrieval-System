{
    "url": "https://samakal.com/international/article/329790/%E0%A6%AC%E0%A6%BF%E0%A6%9C%E0%A7%9F-%E0%A6%A6%E0%A6%BF%E0%A6%AC%E0%A6%B8%E0%A7%87-%E0%A6%AE%E0%A7%8B%E0%A6%A6%E0%A6%BF-%E0%A6%B0%E0%A6%BE%E0%A6%B9%E0%A7%81%E0%A6%B2%E0%A7%87%E0%A6%B0-%E0%A6%AA%E0%A7%8B%E0%A6%B8%E0%A7%8D%E0%A6%9F-%E0%A6%A8%E0%A7%87%E0%A6%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%A8%E0%A6%BE%E0%A6%AE",
    "language": "bangla",
    "source": "samakal",
    "title": "বিজয় দিবসে মোদি-রাহুলের পোস্ট, নেই বাংলাদেশের নাম",
    "body": "ভারতের প্রধানমন্ত্রী নরেন্দ্র মোদি ও সংসদের বিরোধীদলীয় নেতা রাহুল গান্ধী। ছবি: ফাইল প্রকাশ: ১৬ ডিসেম্বর ২০২৫ | ১৬:৪৪ | আপডেট: ১৬ ডিসেম্বর ২০২৫ | ১৭:০৬ ১৬ ডিসেম্বর বাংলাদেশের বিজয় দিবস। দিনটি উপলক্ষে আজ মঙ্গলবার সামাজিকমাধ্যম ফেসবুকে পৃথক পোস্ট দিয়েছেন ভারতের প্রধানমন্ত্রী নরেন্দ্র মোদি ও বিরোধী দলীয় নেতা রাহুল গান্ধী। তবে তাদের পোস্টে নেই বাংলাদেশের বিজয়ের কথা। নরেন্দ্র মোদি তার পোস্টে ১৯৭১ সালের ১৬ ডিসেম্বরকে ‘ভারতের ঐতিহাসিক বিজয়ের’ দিন বলে উল্লেখ করেন। রাহুল গান্ধী বীরত্ব ও নিষ্ঠার সঙ্গে অবদান রাখায় দেশটির সশস্ত্রবাহিনীর সদস্যদের প্রতি শ্রদ্ধা জানান। উভয়ই তাদের পোস্টে বাংলাদেশের মুক্তিযুদ্ধ এবং বিজয়ের কথা উল্লেখ করেননি। ফেসবুক পোস্টে প্রধানমন্ত্রী মোদি লিখেছেন, ‘বিজয় দিবসে আমরা সেই সব সাহসী বীর সেনাদের স্মরণ করছি, যাদের অদম্য সাহস এবং আত্মত্যাগের বিনিময়ে ১৯৭১ সালে ভারত এক ঐতিহাসিক বিজয় অর্জন করে। তাদের দৃঢ় সংকল্প ও নিঃস্বার্থ সেবা আমাদের দেশকে রক্ষা করেছে। আমাদের ইতিহাসে তৈরি করেছে এক গর্বের মুহূর্ত। এই দিনটি তাদের বীরত্বের প্রতি বিনম্র শ্রদ্ধা এবং তাদের অতুলনীয় মনোবলকে স্মরণ করার দিন।’ তাদের (ভারতীয় সেনা) এই বীরত্বগাথা আজও প্রজন্মের পর প্রজন্মকে অনুপ্রাণিত করে চলেছে বলে উল্লেখ করেন প্রধানমন্ত্রী মোদি। অন্যদিকে রাহুল গান্ধী তার পোস্টে বলেন, ‘বিজয় দিবসে আমাদের সশস্ত্রবাহিনীর বীরদের প্রতি শ্রদ্ধা জানাই, যারা ১৯৭১ সালের যুদ্ধে ভারতের সীমান্ত রক্ষা করার সময় তাদের বীরত্ব, নিষ্ঠা এবং অটল সংকল্প দিয়ে বিশ্বজুড়ে ইতিহাস তৈরি করেন। তাদের অদম্য সাহস, সংগ্রাম এবং সর্বোচ্চ ত্যাগ সর্বদা প্রতিটি ভারতীয়ের জন্য অনুপ্রেরণার উৎস হয়ে থাকবে।’ ই-মেইল: samakalad@gmail.com, marketingonline@samakal.com",
    "date": null,
    "crawled_at": "2025-12-18 06:28:38"
}