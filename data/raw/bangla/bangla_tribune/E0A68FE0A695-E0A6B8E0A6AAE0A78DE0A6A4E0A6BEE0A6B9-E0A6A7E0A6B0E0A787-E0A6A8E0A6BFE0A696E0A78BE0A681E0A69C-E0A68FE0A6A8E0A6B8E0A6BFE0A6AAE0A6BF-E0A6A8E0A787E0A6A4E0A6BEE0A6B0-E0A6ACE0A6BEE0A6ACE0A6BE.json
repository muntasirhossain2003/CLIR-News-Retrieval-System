{
    "url": "https://www.banglatribune.com/country/khulna/926588/%E0%A6%8F%E0%A6%95-%E0%A6%B8%E0%A6%AA%E0%A7%8D%E0%A6%A4%E0%A6%BE%E0%A6%B9-%E0%A6%A7%E0%A6%B0%E0%A7%87-%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C-%E0%A6%8F%E0%A6%A8%E0%A6%B8%E0%A6%BF%E0%A6%AA%E0%A6%BF-%E0%A6%A8%E0%A7%87%E0%A6%A4%E0%A6%BE%E0%A6%B0-%E0%A6%AC%E0%A6%BE%E0%A6%AC%E0%A6%BE",
    "language": "bangla",
    "source": "bangla_tribune",
    "title": "এক সপ্তাহ ধরে নিখোঁজ এনসিপি নেতার বাবা",
    "body": "এক সপ্তাহ পার হলেও সন্ধান মেলেনি মেহেরপুরের জাতীয় নাগরিক পার্টির (এনসিপি) নেতা তানিমের পিতা কামরুল ইসলামের। গত এক সপ্তাহ ধরে নিখোঁজ তিনি। বৈষম্যবিরোধী ছাত্র আন্দোলনের যুগ্ম আহ্বায়ক ও এনসিপির জেলা কমিটির সদস্য তামিম ইসলামের বাবা কামরুল ইসলাম। এ ঘটনায় পরিবারজুড়ে চরম উদ্বেগ ও আতঙ্ক বিরাজ করছে।নিখোঁজ কামরুল ইসলাম একজন ফিলিং স্টেশন ব্যবসায়ী ও মেহেরপুর জেলা ট্রাক ও ট্যাংকলরি শ্রমিক ইউনিয়নের সাবেক সাধারণ সম্পাদক। তিনি মেহেরপুর সরকারি কলেজপাড়ার বাসিন্দা ও হায়দার আলীর ছেলে। এ ঘটনায় তার ছেলে তামিম ইসলাম মেহেরপুর সদর থানায় একটি সাধারণ ডায়েরি (জিডি) করেছেন।তামিম ইসলাম জানান, গত ৮ ডিসেম্বর তার বাবা একটি মোটরসাইকেল নিয়ে বাড়ি থেকে বের হন। এরপর আর ফেরেননি। নিখোঁজের সময় তিনি কালো রঙের প্যান্ট, লাল গেঞ্জি এবং নীল রঙের ব্লেজার পরিহিত ছিলেন।তিনি আরও বলেন, ঘটনার পর থেকে আত্মীয়-স্বজনের বাড়িসহ সম্ভাব্য সব জায়গায় খোঁজ নেওয়া হয়েছে। আইনশৃঙ্খলা বাহিনীর কাছ থেকেও এখনও সুনির্দিষ্ট তথ্য পাওয়া যায়নি। এতে করে পরিবারটি চরম দুশ্চিন্তা ও আতঙ্কের মধ্যে দিন কাটাচ্ছে।মেহেরপুর সদর থানার ওসি হুমায়ুন কবির বলেন, নিখোঁজ ব্যক্তির সন্ধানে বিভিন্নভাবে অনুসন্ধান চালানো হচ্ছে। তার ব্যবহৃত মোবাইল ফোনটি বর্তমানে বন্ধ পাওয়া যাচ্ছে।অপহরণের আশঙ্কা আছে কি না এমন প্রশ্নের উত্তরে তিনি জানান, এখনও তেমন কোনও লক্ষণ পাওয়া যায়নি। তবে দ্রুত সন্ধান পেতে পুলিশ সর্বোচ্চ চেষ্টা চালিয়ে যাচ্ছে।",
    "date": null,
    "crawled_at": "2025-12-16 07:12:05"
}