{
    "url": "https://www.banglatribune.com/entertainment/926127/%E0%A6%86%E0%A6%AE%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%B0%E0%A7%8B%E0%A6%9C%E0%A6%97%E0%A6%BE%E0%A6%B0-%E0%A7%AC%E0%A7%AA-%E0%A6%9F%E0%A6%BE%E0%A6%95%E0%A6%BE-%E0%A6%88%E0%A6%B6%E0%A6%BF%E0%A6%A4%E0%A6%BE",
    "language": "bangla",
    "source": "bangla_tribune",
    "title": "আমার প্রথম রোজগার ৬৪ টাকা: ঈশিতা",
    "body": "অভিনেত্রী, নৃত্যশিল্পী রুমানা রশীদ ঈশিতার জীবনের প্রথম রোজগার ৬৪ টাকা। সেটি বিটিভির একটি নৃত্যনাট্যে অংশ নেওয়ার সুবাদে পেয়েছিলেন।জনপ্রিয় পডকাস্ট ‘বিহাইন্ড দ্য ফেইম উইথ আরআরকে’-এর নতুন পর্বের অতিথি হয়ে এমন আরও অনেক অজানা ও মজার সব গল্প শোনালেন অভিনেত্রী।মাছরাঙা টেলিভিশন এবং রেডিও দিনরাত ৯৩.৬ এফএম-এ ১৩ ডিসেম্বর, শনিবার রাত ৮টায় প্রচার হবে এই পর্বটি। রুম্মান রশীদ খানের সঞ্চালনায় এই পর্বে রুমানা রশীদ ঈশিতা জানিয়েছেন তার জীবনের না বলা অনেক কথা। এ সপ্তাহেই ক্যামেরার সামনে তার ৩৯ বছর পূর্ণ হতে যাচ্ছে। ১৯৮৬ সালের ১৬ ডিসেম্বর বিজয় দিবসে আল মনসুরের একটি নৃত্যনাট্যে অংশ নিয়েছিলেন তিনি। মাত্র ৬ বছর বয়সে সেটিই ছিল ঈশিতার প্রথম ক্যামেরার সামনে আসা। জীবনের প্রথম পারিশ্রমিকের কথা স্মরণ করে ‘নতুন কুঁড়ি’র দুইবারের চ্যাম্পিয়ন ঈশিতা বলেন, ‘আমার জীবনের প্রথম রোজগার ছিল ৬৪ টাকা। বিটিভি থেকে পেয়েছিলাম। আমার নানু উত্তরা ব্যাংকে ছিলেন সে সময়। ব্যাংকেই সঙ্গে সঙ্গে সে টাকা জমা হয়ে যায়। শুধু তাই নয়, আমি যখন মোটামুটি ভালো উপার্জন করি, সে সময় বাসা থেকে খামে ভরে আমাকে মাসিক ৫০ টাকা দেয়া হতো। ইউনিভার্সিটিতে পড়াকালীন সেটা ৫০০ টাকাতে উত্তীর্ণ হলো।’ রুম্মান রশীদ খান ও রুমানা রশীদ ঈশিতা ঈশিতা বেশ কিছু দিন অভিনয় থেকে দূরে আছেন। পারিবারিক ব্যস্ততার কারণেই অনেক লোভনীয় নাটক-সিরিজ-সিনেমার প্রস্তাব ফিরিয়ে দিয়েছিলেন তিনি। তবে মনের মতো চরিত্র এবং স্ক্রিপ্ট পেলে যেকোনও মাধ্যমেই আবার কাজ করার ব্যাপারে মনস্থির করেছেন তিনি। ‘বিহাইন্ড দ্য ফেইম উইথ আরআরকে’ প্রযোজনা করছেন জেড আই ফয়সাল।",
    "date": null,
    "crawled_at": "2025-12-17 20:22:59"
}