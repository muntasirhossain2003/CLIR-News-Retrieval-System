{
    "url": "https://www.banglatribune.com/entertainment/925538/%E0%A6%B8%E0%A7%81%E0%A6%B6%E0%A6%BE%E0%A6%A8%E0%A7%8D%E0%A6%A4%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%B8%E0%A6%BE%E0%A6%B0%E0%A6%BE%E0%A6%B0-%E0%A6%86%E0%A6%AC%E0%A7%87%E0%A6%97%E0%A6%98%E0%A6%A8-%E0%A6%B8%E0%A7%8D%E0%A6%AE%E0%A7%83%E0%A6%A4%E0%A6%BF",
    "language": "bangla",
    "source": "bangla_tribune",
    "title": "সুশান্তকে নিয়ে সারার আবেগঘন স্মৃতি",
    "body": "অভিনেত্রী সারা আলি খান ফিরে গিয়েছিলেন নিজের অভিনয় যাত্রার প্রথম দিনের স্মৃতিতে। তার অভিষেক সিনেমা ‘কেদারনাথ’-এর মুক্তির সাত বছর পূর্তি উপলক্ষে কাতর হলেন অভিনেত্রী। ৭ ডিসেম্বর উপলক্ষে তিনি ইনস্টাগ্রামে শেয়ার করেছেন ছবিটির শুটিংয়ের কয়েকটি মুহূর্ত, সঙ্গে দিয়েছেন সহ-অভিনেতা প্রয়াত সুশান্ত সিং রাজপুতকে উদ্দেশ করে একটি দীর্ঘ আবেগঘন বার্তা।ক্যাপশনে সারা লিখেছেন, ‘‘কেদারনাথ’-এর ৭ বছর। যদি ২০১৮-তে ফিরে যেতে পারতাম… কোনও কিছু বদলাতে নয়, বরং প্রতিটা মুহূর্ত নতুন করে বাঁচতে, উপলব্ধি করতে, আরও বেশি ভালোবাসতে।”তিনি আরও যোগ করেছেন, “আমি প্রতিদিন এই সময়টাকে মিস করি। তবে আমি কৃতজ্ঞ—এসব স্মৃতি আমাকে আজও কিছু না কিছু শেখায়, ভালোবাসে, আগলে রাখে, মনে করিয়ে দেয় আমি কতো কিছু পেয়েছি।”আরও বললেন, ‘ব্ল্যাক কফির প্রতি আমার ভালোবাসা, ট্রেকিংয়ের প্রতি টান, চাঁদ দেখার নেশা, ক্যামেরার সামনে দাঁড়ানোর সত্যিকারের ইচ্ছা, দর্শকের প্রতি কৃতজ্ঞতা; এসবই সুশান্ত আমাকে শিখিয়েছিল। সবচেয়ে বড় কথা, সবসময় কৌতূহলী থাকতে ও শিখতে থাকার বার্তা দেয়ার জন্য ধন্যবাদ।’সুশান্ত সিং রাজপুত ২০২০ সালের ১৪ জুন মুম্বাইয়ে মারা যান।২০১৮ সালে মুক্তিপ্রাপ্ত কেদারনাথ-এ সুশান্ত অভিনয় করেছিলেন কেদারনাথ মন্দিরের ‘পিঠু’ কর্মীর চরিত্রে। ২০১৩ সালের ভয়াবহ উত্তরাখণ্ডের বন্যা বিপর্যয়কে কেন্দ্র করে এই ছবির গল্প। যেখানে প্রায় ৪ হাজার মানুষ মারা যান এবং ৭০ হাজারের বেশি মানুষ নিখোঁজ হন।অভিষেক কাপুর পরিচালিত এই রোমান্স-ড্রামায় সারার বিপরীতে অভিনয় করেন সুশান্ত। ছবি বক্স অফিসে দারুণ সফলতা পায়।সারা সর্বশেষ অভিনয় করেছেন অনুরাগ বসুর ‘মেট্রো… ইন দিনো’ ছবিতে, যা বর্তমানে নেটফ্লিক্সে স্ট্রিমিংয়ে রয়েছে।",
    "date": null,
    "crawled_at": "2025-12-16 13:46:21"
}