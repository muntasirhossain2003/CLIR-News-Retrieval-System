{
    "url": "https://www.banglatribune.com/country/chitagong/926535/%E0%A6%85%E0%A7%8D%E0%A6%AF%E0%A6%BE%E0%A6%95%E0%A7%8D%E0%A6%9F%E0%A6%BF%E0%A6%AD%E0%A6%BF%E0%A6%B8%E0%A7%8D%E0%A6%9F-%E0%A6%B0%E0%A6%BE%E0%A6%95%E0%A6%BF%E0%A6%AC-%E0%A6%86%E0%A6%B2-%E0%A6%B9%E0%A6%BE%E0%A6%B8%E0%A6%BE%E0%A6%A8%E0%A7%87%E0%A6%B0-%E0%A6%AC%E0%A6%BE%E0%A6%AC%E0%A6%BE-%E0%A6%A1%E0%A6%BF%E0%A6%AC%E0%A6%BF-%E0%A6%B9%E0%A7%87%E0%A6%AB%E0%A6%BE%E0%A6%9C%E0%A6%A4%E0%A7%87",
    "language": "bangla",
    "source": "bangla_tribune",
    "title": "অ্যাক্টিভিস্ট রাকিব আল হাসানের বাবা ডিবি হেফাজতে",
    "body": "অ্যাক্টিভিস্ট, চিকিৎসক ও লেখক রাকিব আল হাসানের বাবা আবুল কালাম আজাদকে ডিবি হেফাজতে নেওয়া হয়েছে। সোমবার (১৫ ডিসেম্বর) সন্ধ্যায় কুমিল্লার লাকসাম উপজেলার যমুনা বিস্কুট ফ্যাক্টরি থেকে তাকে ডিবি হেফাজতে নেওয়া হয়। বিষয়টি নিশ্চিত করেছেন জেলা গোয়েন্দা পুলিশের (ডিবি) এসআই মো. ছালাম।এদিকে সন্ধ্যায় অ্যাক্টিভিস্ট, চিকিৎসক ও লেখক রাকিব আল হাসান সামাজিক যোগাযোগ মাধ্যমে তার ভেরিফায়েড ফেসবুক অ্যাকাউন্টে লেখেন, ‘আমার আব্বু আবুল কালাম আজাদকে কিছুক্ষণ আগে ওনার অফিস যমুনা বিস্কুট ফ্যাক্টরি, লাকসামে দুই জন ব্যক্তি এসে ডিবি পরিচয়ে জোরপূর্বক গাড়িতে তুলে নিয়ে যায়। এরপর থেকে ওনার ফোন বন্ধ পাচ্ছি। আমি আইনশৃঙ্খলা বাহিনী, মিডিয়াসহ সবার সহযোগিতা কামনা করছি।’তিনি লেখেন, ‘আপডেট: ওনাকে কুমিল্লা ডিবি অফিসে নিয়ে নেওয়া হয়েছে। এখন তারা জোরপূর্বক মামলা দিতে চাচ্ছে এবং আত্মীয় স্বজনদের ইঙ্গিত দিচ্ছে, টাকা দিলে ছেড়ে দেওয়া হবে। আমি বলে দিয়েছি এক টাকাও যেন কাউকে না দেওয়া হয়।’এই বিষয়ে জানতে চাইলে এসআই মো. ছালাম বলেন, ‘ডিবি তাকে এনেছে। তবে কেন এনেছে তা আমি বলতে পারছি না। ঊর্ধ্বতন কর্মকর্তারা জানবেন এই বিষয়ে।’তবে কুমিল্লা জেলা পুলিশের ঊর্ধ্বতন কর্মকর্তাদের ফোন দিলেও কেউ রিসিভ না করায় বক্তব্য নেয়া সম্ভব হয়নি।",
    "date": null,
    "crawled_at": "2025-12-16 13:32:09"
}