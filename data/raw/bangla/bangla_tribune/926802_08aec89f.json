{
    "url": "https://www.banglatribune.com/others/926802/%E0%A6%B8%E0%A6%9A%E0%A6%BF%E0%A6%AC%E0%A6%BE%E0%A6%B2%E0%A7%9F%E0%A7%87%E0%A6%B0-%E0%A7%A7%E0%A7%AA-%E0%A6%95%E0%A6%B0%E0%A7%8D%E0%A6%AE%E0%A6%9A%E0%A6%BE%E0%A6%B0%E0%A7%80-%E0%A6%AC%E0%A6%B0%E0%A6%96%E0%A6%BE%E0%A6%B8%E0%A7%8D%E0%A6%A4",
    "language": "bangla",
    "source": "bangla_tribune",
    "title": "সচিবালয়ের ১৪ কর্মচারী বরখাস্ত",
    "body": "বাংলাদেশ সচিবালয়ে ভাতার দাবিতে আন্দোলন করা ১৪ কর্মচারীকে সাময়িক বরখাস্ত করেছে সরকার। সোমবার (১৫ ডিসেম্বর) রাতে কর্মচারীদের সাময়িক বরখাস্ত করে সংশ্লিষ্ট মন্ত্রণালয়গুলো থেকে প্রজ্ঞাপন জারি করা হয়েছে। বুধবার (১৭ ডিসেম্বর) জনপ্রশাসন মন্ত্রণালয় সূত্রে এসব তথ্য জানা গেছে।সূত্র জানিয়েছে, বরখাস্ত হওয়া কর্মচারীদের মধ্যে কর্মকর্তা-কর্মচারী সংযুক্ত পরিষদের সভাপতি বাদিউল কবির, সহ-সভাপতি শাহীন গোলাম রাব্বানী, নজরুল ইসলাম, স্বাস্থ্য মন্ত্রণালয়ের তায়েফুল ইসলাম, বিকাশ চন্দ্র রায়, ইসলামুল হক, মহসিন আলী, রোমান গাজী, আবু বেলাল, তথ্য মন্ত্রণালয়ের মিজানুর রহমান সুমন, জনপ্রশাসন মন্ত্রণালয়ের কামাল হোসেন, মোহাম্মদ আলিমুজ্জামান, অর্থ মন্ত্রণালয়ের বিপুল রানা বিপ্লব ও মন্ত্রিপরিষদ বিভাগের নাসিরুল হক রয়েছেন। জনপ্রশাসন মন্ত্রণালয় সূত্রে জানা গেছে, তাদের বিরুদ্ধে করা মামলায় আদালত চার্জশিট গ্রহণ করায় নিয়ম অনুযায়ী তাদের সামরিক বরখাস্ত করা হয়েছে। উল্লেখ্য, গত ১০ ডিসেম্বর ভাতার দাবিতে সচিবালয়ে অর্থ মন্ত্রণালয়ে ছয় ঘণ্টা নিজ দফতরে অর্থ উপদেষ্টা ড. সালেহউদ্দিনকে অবরুদ্ধ করে রাখেন কর্মচারীরা। পরে পুলিশের সহায়তায় রাত সাড়ে ৮টার পরে নিজ দফতর ত্যাগ করেন অর্থ উপদেষ্টা। বাংলাদেশ সচিবালয় কর্মকর্তা-কর্মচারী সংযুক্ত পরিষদের একাংশের নেতৃত্বে মূলত এ আন্দোলন সংঘটিত হয়।",
    "date": null,
    "crawled_at": "2025-12-18 06:33:28"
}