{
    "url": "https://www.banglatribune.com/country/chitagong/926592/%E0%A6%A8%E0%A6%95%E0%A6%B6%E0%A6%BE%E0%A6%AC%E0%A6%B9%E0%A6%BF%E0%A6%B0%E0%A7%8D%E0%A6%AD%E0%A7%82%E0%A6%A4-%E0%A6%AD%E0%A6%AC%E0%A6%A8-%E0%A6%A8%E0%A6%BF%E0%A6%B0%E0%A7%8D%E0%A6%AE%E0%A6%BE%E0%A6%A3-%E0%A6%9A%E0%A6%BE%E0%A6%B0-%E0%A6%AE%E0%A6%BE%E0%A6%B2%E0%A6%BF%E0%A6%95%E0%A6%95%E0%A7%87-%E0%A7%A8%E0%A7%A9-%E0%A6%B2%E0%A6%BE%E0%A6%96-%E0%A6%9F%E0%A6%BE%E0%A6%95%E0%A6%BE",
    "language": "bangla",
    "source": "bangla_tribune",
    "title": "নকশাবহির্ভূত ভবন নির্মাণ, চার মালিককে ২৩ লাখ টাকা জরিমানা",
    "body": "চট্টগ্রাম নগরে নিয়ম না মেনে নকশাবহির্ভূত ভবন নির্মাণ করায় চার ভবন মালিককে ২৩ লাখ টাকা জরিমানা করেছে চট্টগ্রাম উন্নয়ন কর্তৃপক্ষ (সিডিএ)। সোমবার (১৫ ডিসেম্বর) দুপুরে নগরের চান্দগাঁও এবং পাঁচলাইশ এলাকায় এ অভিযান পরিচালনা করা হয়। অভিযানে নেতৃত্ব দেন সিডিএর স্পেশাল মেট্রোপলিটন ম্যাজিস্ট্রেট (যুগ্ম জেলা ও দায়রা জজ) হামীমুন তানজীন ও অথরাইজড অফিসার-১ কাজী কাদের নেওয়াজ।সিডিএ সূত্র জানিয়েছে, নকশাবহির্ভূত ভবন নির্মাণের বিরুদ্ধে ধারাবাহিক অভিযানের অংশ হিসেবে সোমবার চান্দগাঁও, পাঁচলাইশ এলাকায় অভিযান চালানো হয়। এ সময় চারটি ভবনকে জরিমানা ও নকশাবহির্ভূত অংশ ভেঙে দেওয়া হয়। অবৈধভাবে নির্মিত ভবন মালিকদের ২৩ লাখ টাকা জরিমানা করা হয়। ভবন মালিকরা নিজেদের উদ্যোগে নকশাবহির্ভূত অংশ ভেঙে অপসারণ করবেন বলেও অঙ্গীকার করেন।অথরাইজড অফিসার কাজী কাদের নেওয়াজ বলেন, ‘চট্টগ্রাম শহরে নির্মিত ভবন সিডিএ অনুমোদিত নকশার ব্যতিক্রমী ব্যবহার না করার জন্য ভবন মালিকদের অনুরোধ জানানো হয়েছে। অনুমোদন ব্যতীত কোনও ভবন নির্মাণ করা হলে সিডিএ প্রয়োজনীয় ব্যবস্থা নেবে। একটি পরিকল্পিত এবং বাসযোগ্য নগরী হিসেবে আমরা চট্টগ্রামকে গড়ে তুলতে চাই। এ ধরনের অভিযান অব্যাহত থাকবে।’অভিযানে সিডিএর সহকারী অথরাইজড অফিসার আসাদ বিন আনোয়ার, মোহাম্মদ ফারুক আহমেদ, মো. আবদুর রশিদ, উপ-সহকারী প্রকৌশলী ও ইমারত পরিদর্শক মো. কামরুল হক চৌধুরী, উপ-সহকারী প্রকৌশলী ও ইমারত পরিদর্শক মো. নওশের গণি প্রমুখ উপস্থিত ছিলেন।",
    "date": null,
    "crawled_at": "2025-12-16 13:41:04"
}