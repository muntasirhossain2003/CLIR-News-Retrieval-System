{
    "url": "https://www.banglatribune.com/business/money-and-investment/925588/%E2%80%98%E0%A6%AA%E0%A7%81%E0%A6%81%E0%A6%9C%E0%A6%BF%E0%A6%AC%E0%A6%BE%E0%A6%9C%E0%A6%BE%E0%A6%B0%E0%A7%87-%E0%A6%A4%E0%A6%A5%E0%A7%8D%E0%A6%AF%E0%A7%87%E0%A6%B0-%E0%A6%B8%E0%A7%8D%E0%A6%AC%E0%A6%9A%E0%A7%8D%E0%A6%9B%E0%A6%A4%E0%A6%BE%E0%A7%9F-%E0%A6%8F%E0%A6%86%E0%A6%87%E2%80%99%E0%A6%B0-%E0%A6%97%E0%A7%81%E0%A6%B0%E0%A7%81%E0%A6%A4%E0%A7%8D%E0%A6%AC",
    "language": "bangla",
    "source": "bangla_tribune",
    "title": "‘পুঁজিবাজারে তথ্যের স্বচ্ছতায় এআইয়ের গুরুত্ব বাড়ছে’",
    "body": "বাংলাদেশ ইনস্টিটিউট অব ক্যাপিটাল মার্কেটের (বিআইসিএম) নির্বাহী প্রেসিডেন্ট ওয়াজিদ হাসান শাহ বলেছেন, আর্টিফিশিয়াল ইন্টেলিজেন্স (এআই) প্রযুক্তির সঠিক ব্যবহার পুঁজিবাজারে তথ্যের স্বচ্ছতা ও নির্ভরযোগ্যতা বৃদ্ধি করতে গুরুত্বপূর্ণ ভূমিকা রাখবে।সোমবার (৮ ডিসেম্বর) বিআইসিএমের মাল্টিপারপাস হলে ক্যাপিটাল মার্কেট জার্নালিস্টস ফোরামের (সিএমজেএফ) সদস্যদের জন্য আয়োজিত ‘এআই অ্যাসেন্সিয়াল ফর ক্যাপিটাল মার্কেট’ শীর্ষক দিনব্যাপী প্রশিক্ষণ কর্মশালার উদ্বোধনী অনুষ্ঠানে তিনি এ মন্তব্য করেন। কর্মশালাটি যৌথভাবে আয়োজন করে সিএমজেএফ ও বিআইসিএম।ওয়াজিদ হাসান শাহ বলেন, ‘সম্প্রতি পুঁজিবাজারে পাঁচটি তালিকাভুক্ত ব্যাংক একীভূত করা হয়েছে এবং আরও ৯টি আর্থিক প্রতিষ্ঠান বন্ধ হতে যাচ্ছে। এআই ব্যবহারের মাধ্যমে এসব প্রতিষ্ঠানের বিভিন্ন তথ্য বিশ্লেষণ করা সম্ভব। ভবিষ্যতে পুঁজিবাজার সংক্রান্ত যেকোনও তথ্য বিশ্লেষণে এআই অত্যন্ত গুরুত্বপূর্ণ হয়ে উঠবে।’সিএমজেএফ সভাপতি গোলাম সামদানী ভূঁইয়া বলেন, ‘বর্তমান সময়ের বাজারে এআই খুবই গুরুত্বপূর্ণ। শেয়ারবাজারের জন্যও এটি অপরিহার্য। তাই সদস্যদের পেশাগত দক্ষতা বৃদ্ধির লক্ষ্যে এই প্রশিক্ষণ কর্মশালা আয়োজন করা হয়েছে।’সিএমজেএফ সাধারণ সম্পাদক আবু আলী জানান, ফোরামের সদস্যদের পেশাগত মানোন্নয়নের জন্য নিয়মিতভাবে বিভিন্ন প্রশিক্ষণ আয়োজিত হয়। এ কর্মশালার সেশন পরিচালনা করেন বিআইসিএম’র প্রভাষক ইমরান মাহমুদ ও গৌরব রায়।",
    "date": null,
    "crawled_at": "2025-12-16 12:33:07"
}