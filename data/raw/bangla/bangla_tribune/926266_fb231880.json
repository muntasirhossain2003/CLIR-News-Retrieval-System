{
    "url": "https://www.banglatribune.com/entertainment/926266/%E0%A6%AC%E0%A6%BF%E0%A6%9C%E0%A7%9F-%E0%A6%A6%E0%A6%BF%E0%A6%AC%E0%A6%B8%E0%A7%87%E0%A6%B0-%E0%A6%A8%E0%A6%BE%E0%A6%9F%E0%A6%95%E0%A7%87-%E0%A6%AE%E0%A7%8C",
    "language": "bangla",
    "source": "bangla_tribune",
    "title": "বিজয় দিবসের নাটকে মৌ",
    "body": "শিশুসাহিত্যিক ফরিদুর রেজা সাগরের মুক্তিযুদ্ধভিত্তিক গল্প অবলম্বনে বিজয় দিবসের বিশেষ নাটক হিসেবে নির্মিত হলো ‘ডাক্তার বাড়ি’। এর অন্যতম চরিত্রে অভিনয় করেছেন সাদিয়া ইসলাম মৌ। অনেকদিন পরে মুক্তিযুদ্ধের নাটকে অভিনয়ে করলেন তিনি। ১৯৭১ সালে মহান মুক্তিযুদ্ধে একটি বাড়ি কিভাবে মুক্তিযোদ্ধাদের সহযোগিতা করেছে সেই কাহিনি উঠে এসেছে নাটকটিতে। এই নাটকে মুক্তিযোদ্ধার চরিত্রে অভিনয় করেছেন আহসান হাবিব নাসিম। বাবার চরিত্রে অভিনয় করেছেন নরেশ ভুঁইয়া। এছাড়াও অন্য একটি চরিত্রে অভিনয় করেছেন রিয়া মনি। রাজু আলীম-এর চিত্রনাট্যে নাটকটি পরিচালনা করেছেন অরুণ চৌধুরী। ১৬ ডিসেম্বর মহান বিজয় দিবসে সন্ধ্যা ৭টা ৫০ মিনিটে চ্যানেল আইতে প্রচার হবে নাটকটি। বিজয় দিবস উপলক্ষে ২০১২ সাল থেকে প্রতিবছর ফরিদুর রেজা সাগরের গল্প অবলম্বনে নাটক নির্মাণ করছেন অরুণ চৌধুরী। সেই ধারাবাহিকতায় এবার তিনি নির্মাণ করেছেন নাটকটি।গল্প প্রসঙ্গে নির্মাতা জানান, গ্রামের এক ডাক্তারের মেয়ে মল্লিকা তার বাবাকে না জানিয়ে দুই মুক্তিযোদ্ধাকে আশ্রয় দেয়। একসময় রাজাকাররা ডাক্তারকে হুমকি দেয় বাড়ি থেকে মুক্তিযোদ্ধাদের বের করে দিতে হবে। ভয় পেয়ে যায় সে। কিন্তু মল্লিকা তার বাবাকে বোঝায় একটা দিন অপেক্ষা করার জন্য...।",
    "date": null,
    "crawled_at": "2025-12-16 13:44:47"
}