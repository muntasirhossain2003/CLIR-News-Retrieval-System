{
    "url": "https://www.banglatribune.com/others/926608/%E0%A6%86%E0%A6%A8%E0%A6%BF%E0%A6%B8-%E0%A6%86%E0%A6%B2%E0%A6%AE%E0%A6%97%E0%A7%80%E0%A6%B0%E0%A6%95%E0%A7%87-%E0%A6%97%E0%A7%8D%E0%A6%B0%E0%A7%87%E0%A6%AB%E0%A6%A4%E0%A6%BE%E0%A6%B0-%E0%A6%B0%E0%A6%BF%E0%A6%AE%E0%A6%BE%E0%A6%A8%E0%A7%8D%E0%A6%A1%E0%A7%87%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%A1%E0%A6%BF%E0%A6%86%E0%A6%B0%E0%A6%87%E0%A6%89%E2%80%99%E0%A6%B0",
    "language": "bangla",
    "source": "bangla_tribune",
    "title": "আনিস আলমগীরকে গ্রেফতার-রিমান্ডের ঘটনায় ডিআরইউ’র উদ্বেগ",
    "body": "ঢাকা রিপোর্টার্স ইউনিটির (ডিআরইউ) স্থায়ী সদস্য ও সিনিয়র সাংবাদিক আনিস আলমগীরকে সুনির্দিষ্ট অভিযোগ ছাড়াই ডিবি কার্যালয়ে ডেকে নিয়ে মামলা দায়েরের ঘটনায় তীব্র নিন্দা ও গভীর উদ্বেগ জানিয়েছে সংগঠনটি।সোমবার (১৫ ডিসেম্বর) ডিআরইউর সভাপতি আবু সালেহ আকন ও সাধারণ সম্পাদক মাইনুল হাসান সোহেল এক যৌথ বিবৃতিতে এই নিন্দা জানান। একইসঙ্গে রিমান্ডে থাকা অবস্থায় আনিস আলমগীরের সঙ্গে যেন কোনও ধরনের অসম্মানজনক বা নাজেহাল করার আচরণ না করা হয়, সে আহ্বানও জানান তারা।বিবৃতিতে বলা হয়, গত রবিবার (১৪ ডিসেম্বর) কোনও সুনির্দিষ্ট অভিযোগ ছাড়াই সাংবাদিক আনিস আলমগীরকে ডিবি কার্যালয়ে ডেকে নেওয়া হয়। এরপর তাকে সেখানে আটকে রেখে পরদিন তার বিরুদ্ধে সন্ত্রাসবিরোধী আইনে মামলা দায়ের করা হয়। পরে গ্রেফতার দেখিয়ে তাকে আদালতে পাঠানো হলে পাঁচ দিনের রিমান্ড মঞ্জুর করেন আদালত।ডিআরইউ নেতৃবৃন্দ মনে করেন, এ ধরনের আচরণ অতীতের স্বৈরাচারী শাসনামলে সাংবাদিকদের ওপর রাষ্ট্রীয় দমন–পীড়নের স্মৃতি উসকে দেয়। তারা বলেন, আওয়ামী লীগ সরকারের সময়ও সাংবাদিকদের বিরুদ্ধে মিথ্যা মামলা, হয়রানি ও নির্বিচার গ্রেপ্তারের ঘটনা নিয়মিত ঘটেছে। বর্তমান ঘটনাটি সেই দুঃখজনক বাস্তবতারই পুনরাবৃত্তি।বিবৃতিতে আরও বলা হয়, কোনও অভিযোগ ছাড়াই ডিবি কার্যালয়ে ডেকে নেওয়া, সেখানে আটকে রাখা এবং পরে সন্ত্রাসবিরোধী আইনে মামলা দিয়ে গ্রেফতার দেখানো কোনোভাবেই গ্রহণযোগ্য নয়। এ ধরনের চর্চা গণমাধ্যমের স্বাধীনতা ও পেশাগত নিরাপত্তার পরিপন্থি।",
    "date": null,
    "crawled_at": "2025-12-16 13:32:27"
}