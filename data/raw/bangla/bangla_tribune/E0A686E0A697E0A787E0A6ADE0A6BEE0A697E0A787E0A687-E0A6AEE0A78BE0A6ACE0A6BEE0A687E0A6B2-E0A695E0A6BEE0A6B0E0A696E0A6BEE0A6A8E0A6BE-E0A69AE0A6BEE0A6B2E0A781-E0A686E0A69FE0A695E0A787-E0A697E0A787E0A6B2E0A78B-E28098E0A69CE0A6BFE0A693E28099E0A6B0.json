{
    "url": "https://www.banglatribune.com/tech-and-gadget/822991/%E0%A6%86%E0%A6%97%E0%A7%87%E0%A6%AD%E0%A6%BE%E0%A6%97%E0%A7%87%E0%A6%87-%E0%A6%AE%E0%A7%8B%E0%A6%AC%E0%A6%BE%E0%A6%87%E0%A6%B2-%E0%A6%95%E0%A6%BE%E0%A6%B0%E0%A6%96%E0%A6%BE%E0%A6%A8%E0%A6%BE-%E0%A6%9A%E0%A6%BE%E0%A6%B2%E0%A7%81-%E0%A6%86%E0%A6%9F%E0%A6%95%E0%A7%87-%E0%A6%97%E0%A7%87%E0%A6%B2%E0%A7%8B-%E2%80%98%E0%A6%9C%E0%A6%BF%E0%A6%93%E2%80%99%E0%A6%B0",
    "language": "bangla",
    "source": "bangla_tribune",
    "title": "আগেভাগেই মোবাইল কারখানা চালু, আটকে গেলো ‘জিও’র অনুমোদন",
    "body": "মোবাইল ফোন সেট তৈরির কারখানা চালুর পরে অনুমোদন চেয়ে আবেদন করেছে ‘জিও ইন্ডাস্ট্রিজ লিমিটেড’ নামের একটি প্রতিষ্ঠান। তবে সেই আবেদন ‘বিবেচনা করা হবে না’ বলে সিদ্ধান্ত জানিয়ে দিয়েছে নিয়ন্ত্রক সংস্থা বিটিআরসি। সংশ্লিষ্টরা জানিয়েছেন, শর্ত ভঙ্গ করায় জিও ইন্ডাস্ট্রিজ লিমিটেড মোবাইল কারখানা চালু করতে পারছে না। এ কারণে মোবাইল ফোনও তৈরি করতে পারবে না প্রতিষ্ঠানটি। তবে প্রতিষ্ঠানটিকে আবারও একটি সুযোগ দিতে চায় কমিশন। প্রতিষ্ঠানটিকে বিধি মোতাবেক আবারও আবেদন করতে বলা হয়েছে। সেই আবেদনের ওপর নির্ভর করছে জিও ইন্ডাস্ট্রিজ লিমিটেডের ভবিষ্যৎ।জানা গেছে, বিটিআরসির জারি করা স্থানীয়ভাবে মোবাইল ফোন হ্যান্ডসেট সংযোজন ও উৎপাদন কারখানা স্থাপনের নির্দেশিকা (১ম সংস্করণ, ডিসেম্বর ২০১৮)-এর শর্ত ভঙ্গ করে কমিশনের পূর্বানুমতি ব্যতীত জিও ইন্ডাস্ট্রিজ লিমিটেড প্রতিষ্ঠানটিকে স্থানীয়ভাবে মোবাইল ফোন হ্যান্ডসেট সংযোজন বা উৎপাদনের নিজস্ব কারখানা ও টেস্টিং ল্যাব স্থাপন করায় তাদের আবেদনটি বিবেচনা করা সম্ভব হচ্ছে না বলে সিদ্ধান্ত গৃহীত হয়েছে মর্মে প্রতিষ্ঠানটিকে জানিয়েছে কমিশন।এ বিষয়ে জানতে চাইলে বিটিআরসির স্পেক্ট্রাম ম্যানেজমেন্ট বিভাগের কমিশনার শেখ রিয়াজ আহমেদ বাংলা ট্রিবিউনকে বলেন, তারা (জিও ইন্ডাস্ট্রিজ লিমিটেড) অনুমোদন পাওয়ার আগেই কারখানার লাইন ও টেস্টিং ল্যাব চালু করেছে, যা বিধিসম্মত নয়। এখন তারা অনুমোদনের জন্য আবেদন করেছে। কমিশন সেটাকে সঠিক মনে না করায় তা বাতিল করে দিয়েছে।শেখ রিয়াজ আহমেদ আরও বলেন, ‘তাদের বিধিসম্মতভাবে আবেদন করতে বলা হয়েছে। আবেদন পেলে বিধি অনুযায়ী ব্যবস্থা নেওয়া হবে।’সংশ্লিষ্ট সূত্রে জানা গেছে, যেকোনও প্রতিষ্ঠান মোবাইল কারখানার জন্য আবেদন করলে বিটিআরসি প্রথমেই আবেদনটি কমিশনে উপস্থাপন করে এবং কমিশন সম্মতি দিলে যাচাই-বাছাই করে ও সরেজমিনে তদন্ত বা পরিদর্শন করে উপযুক্ত হলে এসএম (স্পেক্ট্রাম ম্যানেজমেন্ট) বিভাগ থেকে সাময়িক সনদ ইস্যু করে। জিও ইন্ডাস্ট্রিজ লিমিটেড এ ধরনের কোনও কিছু না করে তারা কমিশনের অনাপত্তিপত্র ছাড়া কিছু সংখ্যক কারখানা টেস্টিং ল্যাবের যন্ত্রপাতি আমদানি করে টেস্টিং ল্যাব স্থাপন করে। পরবর্তী সময়ে ‘আরএফ টেস্টার’সহ কিছু সংখ্যক বেতার যন্ত্রপাতি আমদানির অনাপত্তিপত্রের জন্য বিটিআরসিতে চলতি বছরের ১৩ জুন বিটিআরসিতে আবেদন করে।জিও ইন্ডাস্ট্রিজ লিমিটেড যন্ত্রপাতি আমদানি করে কারখানা ও টেস্টিং ল্যাব স্থাপন করেছে। এটি উল্লেখ করে বিটিআরসির কাছে আবার কেন বেতার যন্ত্রপাতি আমদানির অনাপত্তিপত্রের জন্য জন্য আবেদন করেছে— এ বিষয়ে ব্যাখ্যা দেওয়ার জন্য প্রতিষ্ঠানটিকে একটি চিঠি দেওয়া হয়েছে। এর জবাবে প্রতিষ্ঠানটি জানায়, তারা ‘ভুলবশত’ কাজটি করে ফেলেছে (অনাপত্তিপত্র ছাড়া কারখানা টেস্টিং ল্যাবের যন্ত্রপাতি আমদানি করে টেস্টিং ল্যাব স্থাপন করা)। ভবিষ্যতে তারা ‘আর এরকম করবে না’ এবং ‘সতর্ক থাকবে’ বলেও বিটিআরসি-কে জানায় প্রতিষ্ঠানটি।তবে খাত সংশ্লিষ্টরা বলছেন, কমিশনের অনাপত্তিপত্র ছাড়াই মোবাইল কারখানা ও টেস্টিং ল্যাবের যন্ত্রপাতি আমদানি করার কোনও সুযোগ নেই। কারণ এজন্য সরকারকে শুল্ক দিতে হয় ১৮৭ শতাংশ। ফলে জিও ইন্ডাস্ট্রিজ লিমিটেড কীভাবে অনুমতি ছাড়াই যন্ত্রাংশ আমদানি করেছে— বিষয়টি টেলিকম খাতে বহুল আলোচিত হচ্ছে।প্রসঙ্গত, ২০১৭ সালে কমিশন থেকে জারি করা স্থানীয়ভাবে মোবাইল ফোন হ্যান্ডসেট সংযোজন ও উৎপাদন কারখানা স্থাপনের নির্দেশিকার (১ম সংস্করণ, ডিসেম্বর ২০১৮) মাধ্যমে একণ পর্যন্ত স্থানীয় ও আন্তর্জাতিক সব মিলিয়ে ১৭টি প্রতিষ্ঠানকে (মোবাইল তৈরির কারখানা) নিবন্ধন সনদ দেওয়া হয়েছে। এসব কারখানা ২০২২-২৩ অর্থবছরে ২ কোটি ২৫ লাখ ২১ হাজার ৮৫৩টি মোবাইল ফোনসেট উৎপাদন করা হয়। (এর আগের অর্থবছরে যার সংখ্যা ছিল প্রায় সাড়ে ৩ কোটি) যার মধ্যে ১ কোটি ৫৭ লাখ ৮৪ হাজার ৯৭৬টি ফিচার ফোন, ৭ হাজার ৮৪০টি থ্রিজি ফোন সেট, ৬৭ লাখ ১৩ হাজার ৮৯৩টি ফোরজি ফোন সেট এবং ১৫ হাজার ৫০৪টি ফাইভ-জি স্মার্টফোন।",
    "date": null,
    "crawled_at": "2025-12-16 12:31:27"
}