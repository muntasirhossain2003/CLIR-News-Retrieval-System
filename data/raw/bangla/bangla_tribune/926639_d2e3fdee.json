{
    "url": "https://www.banglatribune.com/country/dhaka/926639/%E0%A6%8F%E0%A6%95%E0%A6%9F%E0%A6%BF-%E0%A6%AA%E0%A6%95%E0%A7%8D%E0%A6%B7-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%95%E0%A7%83%E0%A6%A4-%E0%A6%87%E0%A6%A4%E0%A6%BF%E0%A6%B9%E0%A6%BE%E0%A6%B8%E0%A6%95%E0%A7%87-%E0%A6%AC%E0%A6%BF%E0%A6%95%E0%A7%83%E0%A6%A4-%E0%A6%95%E0%A6%B0%E0%A6%BE%E0%A6%B0",
    "language": "bangla",
    "source": "bangla_tribune",
    "title": "একটি পক্ষ মুক্তিযুদ্ধের প্রকৃত ইতিহাসকে বিকৃত করার চেষ্টা করছে: নাছির",
    "body": "বাংলাদেশ জাতীয়তাবাদী ছাত্রদলের কেন্দ্রীয় সংসদের সাধারণ সম্পাদক নাছির উদ্দীন বলেছেন, বিজয়ের ৫৪ বছর আমরা পার করছি। এই বছরটা অত্যন্ত তাৎপর্যপূর্ণ। বিজয়ের ৫৪ বছর পর এসে আমাদের মধ্যে আশঙ্কা জাগ্রত হয়েছে যে গত দুই দশকের বেশি সময় ধরে আওয়ামী লীগ মুক্তিযুদ্ধের ইতিহাসকে যেমন বিকৃত করেছে, মুক্তিযুদ্ধের চেতনা ব্যবসা করেছে, গণঅভ্যুত্থান পরবর্তী সময়ে আমরা দেখছি, একটি পক্ষ মুক্তিযুদ্ধের ইতিহাসকে বিকৃত করার চেষ্টা করছে।মঙ্গলবার (১৬ ডিসেম্বর) সকালে সাভারের জাতীয় স্মৃতিসৌধে শহীদ বেদিতে শ্রদ্ধা জানানোর পর সাংবাদিকদের সঙ্গে আলাপকালে এসব কথা বলেন তিনি।ছাত্রদলের এ নেতা বলেন, আমরা গত পাঁচ দশকে দেখেছি আওয়ামী লীগ মুক্তিযুদ্ধের চেতনাকে বিক্রি করে মুক্তিযুদ্ধের একক মালিকানা দাবি করতো। এখন বাংলাদেশে দেখতে পাচ্ছি, একটি পক্ষ মুক্তিযুদ্ধকে ভুলিয়ে নতুন প্রজন্মকে পার্শ্ববর্তী একটি দেশের এজেন্ডাকে তারা এখানে বাস্তবায়ন করার চেষ্টা করছে।তিনি আরও বলেন, গত কয়েক দিন আগে শহীদ বুদ্ধিজীবী দিবসে চট্টগ্রাম বিশ্ববিদ্যালয়ে একজন উপ-উপাচার্য এরকম একটা দায়িত্বশীল পদে থেকে তিনি মহান মুক্তিযুদ্ধ ও আমাদের মহান বুদ্ধিজীবী দিবসকে যেভাবে খাটো করেছেন, এবং প্রকৃত ইতিহাসকে বিকিয়ে তরুণ প্রজন্মকে বিভ্রান্ত করতে চেষ্টা করছেন, বাংলাদেশ জাতীয়তাবাদী ছাত্রদল এর তীব্র নিন্দা জানাচ্ছে। ভাষা আন্দোলন, মহান মুক্তিযুদ্ধ, ৯০ এবং চব্বিশের প্রকৃত ইতিহাসকে ধারণ করে ছাত্রদল এগিয়ে যেতে চায়।এ সময় দলের বিভিন্ন পর্যায়ের নেতাকর্মীরা তার সঙ্গে উপস্থিত ছিলেন।",
    "date": null,
    "crawled_at": "2025-12-16 13:31:12"
}