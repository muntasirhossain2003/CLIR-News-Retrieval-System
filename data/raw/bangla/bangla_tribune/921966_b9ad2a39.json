{
    "url": "https://www.banglatribune.com/foreign/asia/921966/%E0%A6%9A%E0%A7%80%E0%A6%A8%E0%A6%BE-%E0%A6%AE%E0%A7%81%E0%A6%A6%E0%A7%8D%E0%A6%B0%E0%A6%BE%E0%A7%9F-%E0%A6%B2%E0%A7%87%E0%A6%A8%E0%A6%A6%E0%A7%87%E0%A6%A8%E0%A7%87%E0%A6%B0-%E0%A6%B8%E0%A7%81%E0%A6%AC%E0%A6%BF%E0%A6%A7%E0%A6%BE-%E0%A6%A6%E0%A6%BF%E0%A6%9A%E0%A7%8D%E0%A6%9B%E0%A7%87-%E0%A6%86%E0%A6%87%E0%A6%8F%E0%A6%9F%E0%A6%BF%E0%A6%8F",
    "language": "bangla",
    "source": "bangla_tribune",
    "title": "চীনা মুদ্রায় লেনদেনের সুবিধা দিচ্ছে আইএটিএ",
    "body": "আন্তর্জাতিক বিমান পরিবহন সংস্থা (আইএটিএ) তাদের ক্লিয়ারিং হাউজ ব্যবস্থায় চীনা মুদ্রা ইউয়ান (রেনমিনবি) যুক্ত করতে যাচ্ছে। ২০২৫ সালের ডিসেম্বর থেকে এ সুবিধা চালু হবে বলে বুধবার সংস্থাটি জানিয়েছে। আইএটিএর এ পদক্ষেপে চীনে কার্যক্রম পরিচালনাকারী এয়ারলাইনগুলোর আর্থিক লেনদেন আরও সহজ হবে বলে মনে করছেন বিশেষজ্ঞরা।সংস্থাটির বাণিজ্যিক বিবৃতিতে বলা হয়েছে, ইউয়ান সংযোজনের মাধ্যমে বিমান সংস্থা ও সরবরাহকারীরা স্থানীয় মুদ্রায় সরাসরি হিসাব নিষ্পত্তি করতে পারবে। এতে বৈদেশিক মুদ্রা বিনিময় ঝুঁকি কমবে, স্থানীয় লেনদেন সহজ হবে এবং সার্বিক খরচও হ্রাস পাবে।চীনের চায়না সাউদার্ন ও শিয়ামেন এয়ারলাইন্সের অংশগ্রহণে চলতি বছরের নভেম্বরেই পাইলট প্রকল্প হিসেবে ইউয়ান লেনদেন শুরু হবে। সফলভাবে তা সম্পন্ন হলে ডিসেম্বর থেকে পূর্ণাঙ্গ বাস্তবায়ন হবে।চায়না এয়ারলাইন্স কমিটির চেয়ারম্যান ও এয়ার চায়নার প্রধান অর্থ কর্মকর্তা সান ইউচুয়ান বলেন, আইএটিএর এই সিদ্ধান্ত চীনের বিমান পরিবহন শিল্পের জন্য ইতিবাচক পদক্ষেপ। এতে ব্যয়বহুল মুদ্রা রূপান্তর প্রক্রিয়া এড়ানো যাবে, লেনদেন দ্রুত সম্পন্ন হবে এবং ঝুঁকি কমবে।আইএটিএ ক্লিয়ারিং হাউজ হলো বৈশ্বিক আর্থিক নিষ্পত্তি ব্যবস্থা। এর মাধ্যমে বিমান সংস্থাগুলো ও তাদের অংশীদাররা—ভ্রমণ এজেন্ট, বিমানবন্দর ও সেবা প্রদানকারীরা—পরস্পর লেনদেন করে। এতে প্রতিটি সংস্থাকে আলাদা লেনদেন না করে আইএটিএ কেন্দ্রীয়ভাবে হিসাব মেলানোর সুবিধা দেয়।আইএটিএর পণ্য ও সেবা বিভাগের সিনিয়র সহ-সভাপতি ফ্রেডেরিক লেজার বলেন, রেনমিনবিতে নিষ্পত্তি করার সুযোগ আমাদের সদস্যদের জন্য দক্ষতা ও ব্যয় সাশ্রয়ের দিক থেকে গুরুত্বপূর্ণ বিনিয়োগ। এতে কোনও অতিরিক্ত খরচ ছাড়াই উন্নত সেবা পাওয়া যাবে।রেনমিনবি যুক্ত হওয়ার পর আইএটিএ এখন আটটি মুদ্রায় নিষ্পত্তি সেবা দেবে। এর আগে মার্কিন ডলার, ইউরো, পাউন্ড, সুইস ফ্রাঁ, সিঙ্গাপুর ডলার, অস্ট্রেলিয়ান ডলার ও জাপানি ইয়েনে লেনদেনের সুযোগ ছিল।বর্তমানে আইএটিএ ক্লিয়ারিং হাউজ বছরে ৬৩ দশমিক ৮ বিলিয়ন মার্কিন ডলারের বেশি পরিমাণ লেনদেন পরিচালনা করে। এতে বিশ্বের ৫৮১টি বিমান সংস্থা ও সংশ্লিষ্ট প্রতিষ্ঠান অংশ নেয়, যার মধ্যে ৩৩টি প্রতিষ্ঠান চীনে কার্যক্রম পরিচালনা করে।সূত্র: টিআরটি ওয়ার্ল্ড",
    "date": null,
    "crawled_at": "2025-12-17 20:18:47"
}