{
    "url": "https://www.banglatribune.com/country/dhaka/926593/%E0%A6%AE%E0%A6%BE%E0%A6%A8%E0%A6%BF%E0%A6%95%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%97%E0%A6%B0%E0%A7%81-%E0%A6%9A%E0%A7%81%E0%A6%B0%E0%A6%BF-%E0%A6%95%E0%A6%B0%E0%A7%87-%E0%A6%B0%E0%A6%BE%E0%A6%9C%E0%A6%AC%E0%A6%BE%E0%A7%9C%E0%A7%80%E0%A6%A4%E0%A7%87-%E0%A6%AC%E0%A6%BF%E0%A6%95%E0%A7%8D%E0%A6%B0%E0%A6%BF-%E0%A6%9F%E0%A6%BE%E0%A6%95%E0%A6%BE",
    "language": "bangla",
    "source": "bangla_tribune",
    "title": "মানিকগঞ্জে গরু চুরি করে রাজবাড়ীতে বিক্রি, টাকা নিতে এসে আটক দুজন",
    "body": "রাজবাড়ীর গোয়ালন্দ উপজেলার দৌলতদিয়ায় গরু চুরি করে বিক্রির পর টাকা নিতে এসে ধরা পড়েছে দুই ব্যক্তি। পরে তাদের পুলিশে দিয়েছেন স্থানীয় লোকজন।সোমবার (১৫ ডিসেম্বর) দুপুরে দৌলতদিয়ার মাংস বাজারে এ ঘটনা ঘটে। আটককৃতরা হলো- মানিকগঞ্জের দৌলতপুর উপজেলার চর লালগোলা গ্রামের মো. মিলন মোল্লা (৩৮) ও দুলাল মিয়া (৪২)। স্থানীয় লোকজন জানান, সোমবার দুপুরে দৌলতদিয়া মাংস বাজার এলাকায় সন্দেহজনক ঘোরাফেরা করার সময় স্থানীয়দের সন্দেহ হলে তাদের আটক করে জিজ্ঞাসাবাদ করা হয়। একপর্যায়ে তারা গরু চুরি করে বিক্রির কথা স্বীকার করলে পুলিশে খবর দেওয়া হয়। পুলিশ এসে তাদের আটক করে থানায় নিয়ে যায়।পুলিশের জিজ্ঞাসাবাদে মিলন মোল্লা জানায়, তারা আট জনের একটি চোর চক্র গত সপ্তাহে মানিকগঞ্জের দৌলতপুর থেকে চারটি গরু চুরি করে ইঞ্জিনচালিত ট্রলারযোগে দৌলতদিয়ায় এনে গাজী কসাইয়ের ছেলে চুন্নু কসাইয়ের কাছে দেড় লাখ টাকায় বিক্রি করে দেয়। এ সময় চুন্নু তাদের এক লাখ ২০ হাজার টাকা নগদ দেয় এবং ৩০ হাজার টাকা বাকি রাখেন। বাকি টাকা নিতে এসে স্থানীয়দের হাতে ধরা পড়ে তারা।এ ব্যাপারে অভিযুক্ত দৌলতদিয়ার গাজী কসাই ও তার ছেলে চুন্নুর সঙ্গে কথা বলার জন্য তাদের বাড়িতে গেলেও কাউকে পাওয়া যায়নি। তাদের মোবাইল ফোনে কল করলে তাও বন্ধ পাওয়া যায়।গোয়ালন্দ ঘাট থানার ওসি মো. মোমিনুল ইসলাম বলেন, ‌‘আটককৃতদের জিজ্ঞাসাবাদ করা হয়েছে। গরু চুরির কথা স্বীকার করেছে তারা। এ ব্যাপারে আইনগত ব্যবস্থা নেওয়া হবে।’",
    "date": null,
    "crawled_at": "2025-12-16 12:32:16"
}