{
    "url": "https://www.banglatribune.com/country/khulna/926830/%E0%A6%AC%E0%A7%87%E0%A6%A8%E0%A6%BE%E0%A6%AA%E0%A7%8B%E0%A6%B2-%E0%A6%A6%E0%A6%BF%E0%A7%9F%E0%A7%87-%E0%A6%AD%E0%A6%BE%E0%A6%B0%E0%A6%A4-%E0%A6%A5%E0%A7%87%E0%A6%95%E0%A7%87-%E0%A7%A7%E0%A7%A8%E0%A7%A6-%E0%A6%9F%E0%A6%A8-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%86%E0%A6%AE%E0%A6%A6%E0%A6%BE%E0%A6%A8%E0%A6%BF-%E0%A6%95%E0%A7%87%E0%A6%9C%E0%A6%BF",
    "language": "bangla",
    "source": "bangla_tribune",
    "title": "বেনাপোল দিয়ে ভারত থেকে ১২০ টন পেঁয়াজ আমদানি, কেজি ৪৩ টাকা",
    "body": "তিন মাস বন্ধ থাকার পর বেনাপোল স্থলবন্দর দিয়ে ভারত থেকে পেঁয়াজ আমদানি শুরু হয়েছে। প্রতি কেজির আমদানি দাম পড়েছে ৪৩ টাকা। আমদানি শুরু হওয়ায় দেশের বাজারে দাম কমেছে কেজিতে অন্তত ৪০ টাকা। সোমবার ও বুধবার দুই দিনে ১২০ মেট্রিক টন পেঁয়াজ ভারতের পেট্রাপোল বন্দর দিয়ে বেনাপোলে আসে। বিষয়টি জানিয়েছেন বেনাপোল বন্দরের পরিচালক শামীম হোসেন। এর মধ্যে বুধবার সন্ধ্যায় এক ট্রাকে ৩০ মেট্রিক টন এবং সোমবার বিকালে তিন ট্রাকে ৯০ মেট্রিক টন বেনাপোল বন্দরে প্রবেশ করেছে।আমদানি করা পেঁয়াজ ছাড় নিয়েছেন রয়েল এন্টারপ্রাইজের মালিক রফিকুল ইসলাম রয়েল। তিনি বলেন, ‌‘সাতক্ষীরার মেসার্স এইচকেএ এন্টারপ্রাইজ ও যশোরের মেসার্স সাবাহ এন্টারপ্রাইজ এগুলো আমদানি করেছে। প্রথম চালানে তিন ট্রাকে ৯০ মেট্রিক টন এবং দ্বিতীয় চালানে বুধবার সন্ধ্যায় একটি ট্রাকে ৩০ মেট্রিক টন আমদানি হয়েছে।’ আমদানিকারক প্রতিষ্ঠান মেসার্স কপোতাক্ষ সিঅ্যান্ডএফ এজেন্টের মালিক আবু ফয়সল বলেন, ‘ভারত থেকে প্রতি টন পেঁয়াজ ৩০৫ ডলারে আমদানি করা হয়। বন্দর ও আমদানির আনুষঙ্গিক ব্যয় ধরে কেজিতে দাম পড়েছে প্রায় ৪৩ টাকা। এ ছাড়া বাজারজাত করতে এর সঙ্গে পরিবহন ও শ্রমিক ব্যয় যুক্ত হবে। সর্বোচ্চ ৫০ থেকে ৫৫ টাকায় এসব পেঁয়াজ দেশের বাজারে বিক্রি করা যাবে।’বেনাপোল বন্দরের পরিচালক শামীম হোসেন বলেন, ‘বাংলাদেশে আসার জন্য আরও কিছু পেঁয়াজের ট্রাক পেট্রোপোল বন্দরে আছে। সেগুলো পর্যায়ক্রমে বন্দরে ঢুকবে। বন্দর থেকে দ্রুত খালাসের জন্য সব রকম ব্যবস্থা নেওয়া হয়েছে। সবশেষ গত সেপ্টেম্বরে এই বন্দর দিয়ে ৬০ মেট্রিক টন পেঁয়াজ আমদানি হয়েছিল।’",
    "date": null,
    "crawled_at": "2025-12-17 20:03:35"
}