{
    "url": "https://www.banglatribune.com/entertainment/925991/%E0%A6%86%E0%A6%AA%E0%A7%87%E0%A6%B2-%E0%A6%B9%E0%A6%BE%E0%A6%A4%E0%A7%87-%E0%A6%9C%E0%A7%9F%E0%A6%BE%E0%A6%B0-%E0%A6%AC%E0%A6%BE%E0%A6%B0%E0%A7%8D%E0%A6%A4%E0%A6%BE-%E0%A6%86%E0%A6%AA%E0%A7%87%E0%A6%B2-%E0%A6%B9%E0%A7%9F%E0%A7%8B-%E0%A6%A8%E0%A6%BE",
    "language": "bangla",
    "source": "bangla_tribune",
    "title": "আপেল হাতে জয়ার বার্তা: আপেল হয়ো না",
    "body": "গেল ক’দিন ধরে, বিশেষকরে শহরে কুয়াশা নামার পর থেকে জয়া আহসানকে দেখা গেছে ঘর-গেরস্থালিতে ব্যস্ত হতে! মানে কখনও ছাদবাগিচা, কখনও ঢাকার অদূরে ফার্মহাউজে; গাছ-গাছালি আর ফল-মূলের সঙ্গে সখ্যতা গড়তে। তাও আবার সাদামাটা সাজ-পোশাকে। সেই জয়া বুধবার (১০ ডিসেম্বর) রাতে আপেল হাতে হঠাৎ চমকে দিলেন নেটাগরিকদের! সঙ্গে নতুন লুকে ধরা দিলেন এই অভিনেত্রী, যা দেখে মুগ্ধ তার ভক্ত-অনুরাগীরা। যদিও ছবির ওজনদার ক্যাপশনে জন্ম দিয়েছে নতুন বার্তা। প্রকাশিত একগুচ্ছ আপেল-ছবির মাঝেও তার বার্তাটি যেন ভাবনার খোরাক জুগিয়েছে, বিশেষ করে নারীকুলে। তিনি লাল টকটকা আপেল হাতে নিয়ে ফটোশুট করে ক্যাপশনে লিখে দিয়েছেন, ‘ডোন্ট বি এন অ্যাপল’, মানে আপেল হয়ো না। জয়া সম্ভবত এটা বুঝাতে চেয়েছেন, এমন হয়ো না যাতে কেউ চাইলেই কামড় দিয়ে খেয়ে ফেলতে পারে কিংবা সহজে পচে যেতে পারো। এই ছবিগুলোতে তার কঠোর বার্তা আর ফ্যাশন স্টেটমেন্ট ছিল ঐতিহ্য আর আধুনিকতার এক অনন্য মেলবন্ধন। অভিনেত্রীর পরনে দেখা যায় পাথরের জমকালো কাজ করা খয়রি রঙের ব্লাউজ। সঙ্গে ম্যাচিং টিপ, লিপস্টিক, খোঁপায় গোলাপ ও আপেল। নিম্নাঙ্গে বেছে নিয়েছেন উন্মুক্ত নাভিতে ধূসর রঙের জিন্স। চোখে স্টাইলিশ রোদচশমা তাকে দিয়েছে আভিজাত্যের লুক। যদিও সব ছাপিয়ে সবার নজর কেড়েছে হাতের মুঠোয় আপেল আর ছবির ক্যাপশনে! যা গতরাত থেকেই সোশ্যালে আলোচনার কেন্দ্রে চলে আসে।",
    "date": null,
    "crawled_at": "2025-12-17 20:22:53"
}