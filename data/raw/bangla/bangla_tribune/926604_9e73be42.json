{
    "url": "https://www.banglatribune.com/others/926604/%E0%A6%B6%E0%A6%BE%E0%A6%B9%E0%A6%9C%E0%A6%BE%E0%A6%B2%E0%A6%BE%E0%A6%B2%E0%A7%87-%E0%A6%AF%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B9%E0%A6%BE%E0%A6%B0%E0%A6%BE%E0%A6%A8%E0%A7%8B-%E0%A7%A7%E0%A7%AC-%E0%A6%B9%E0%A6%BE%E0%A6%9C%E0%A6%BE%E0%A6%B0-%E0%A6%A1%E0%A6%B2%E0%A6%BE%E0%A6%B0-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%95%E0%A6%B0%E0%A7%87",
    "language": "bangla",
    "source": "bangla_tribune",
    "title": "শাহজালালে যাত্রীর হারানো ১৬ হাজার ডলার উদ্ধার করে ফেরত দিলো এভসেক",
    "body": "রাজধানীর হযরত শাহজালাল আন্তর্জাতিক বিমানবন্দরে যাত্রীর হারানো ১৬ হাজার ইউএস উদ্ধার করে ফেরত দিয়েছে এভিয়েশন সিকিউরিটি (এভসেক)।সোমবার (১৫ ডিসেম্বর) বেসামরিক বিমান চলাচল কর্তৃপক্ষের (বেবিচক) মুখপাত্র কাওছার মাহমুদ এই তথ্য নিশ্চিত করেছেন।তিনি জানান, গত ৬ ডিসেম্বর সিঙ্গাপুরগামী এক যাত্রী তার একটি ব্যাগ হারিয়ে ফেলেন। পরবর্তীতে তিনি ই-মেইলের মাধ্যমে এভসেককে বিষয়টি অবহিত করেন এবং ব্যাগটিতে ১৬ হাজার ইউএস ডলার (প্রায় ২০ লাখ টাকা) রয়েছে বলে জানান।কাওছার মাহমুদ জানান, পরিচ্ছন্নতাকর্মী মোছা. রুমা আক্তার ব্যাগটি পরিত্যক্ত অবস্থায় পেয়ে এভসেক কন্ট্রোল রুমে জমা দেন। পরে যাত্রীর সঙ্গে যোগাযোগ করে যথাযথ প্রমাণ যাচাইয়ের মাধ্যমে তার মনোনীত প্রতিনিধির কাছে সোমবার ব্যাগটি হস্তান্তর করা হয়েছে।তিনি বলেন, “হযরত শাহজালাল আন্তর্জাতিক বিমানবন্দরে বিমান চলাচলের প্রতিটি পর্যায়ে যাত্রীদের সর্বোচ্চ নিরাপত্তা নিশ্চিত করতে ‘সম্মানিত যাত্রী সর্বাগ্রে’ এই মূলমন্ত্রের সঙ্গে এভিয়েশন সিকিউরিটি (এভসেক) বিভাগ নিরবিচ্ছিন্নভাবে কাজ করে যাচ্ছে। প্রতিটি সম্মানিত যাত্রীর স্বাচ্ছন্দ্যময় ও নির্বিঘ্ন যাত্রা নিশ্চিত করতে পেশাদারিত্ব ও আন্তরিকতার সঙ্গে কর্তব্য পালন করে চলেছেন।”",
    "date": null,
    "crawled_at": "2025-12-18 06:35:10"
}