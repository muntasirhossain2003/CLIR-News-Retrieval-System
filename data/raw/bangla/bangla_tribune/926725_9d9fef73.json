{
    "url": "https://www.banglatribune.com/others/926725/%E0%A6%AF%E0%A6%BE%E0%A6%A4%E0%A7%8D%E0%A6%B0%E0%A6%BE%E0%A6%AC%E0%A6%BE%E0%A6%A1%E0%A6%BC%E0%A7%80%E0%A6%A4%E0%A7%87-%E0%A6%A6%E0%A7%81%E0%A6%B0%E0%A7%8D%E0%A6%AC%E0%A7%83%E0%A6%A4%E0%A7%8D%E0%A6%A4%E0%A7%87%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%A8%E0%A6%BF%E0%A6%B9%E0%A6%A4",
    "language": "bangla",
    "source": "bangla_tribune",
    "title": "যাত্রাবাড়ীতে দুর্বৃত্তের ছুরিকাঘাতে যুবক নিহত",
    "body": "রাজধানীর যাত্রাবাড়ীর কাজলা এলাকায় দুর্বৃত্তের ছুরিকাঘাতে মো. ফারুক (২০) নামে এক যুবক নিহত হয়েছেন। তিনি পেশায় একজন টাইলস মিস্ত্রি ছিলেন।মঙ্গলবার (১৬ ডিসেম্বর) সন্ধ্যা সাড়ে পাঁচটার দিকে কাজলার নয়ানগর আল-ফালা মসজিদের পাশে এ ঘটনা ঘটে। গুরুতর আহত অবস্থায় সন্ধ্যা পৌনে সাতটার দিকে তাকে ঢাকা মেডিক্যাল কলেজ (ঢামেক) হাসপাতালের জরুরি বিভাগে নিয়ে গেলে কর্তব্যরত চিকিৎসক তাকে মৃত ঘোষণা করেন।নিহতের বন্ধু সজীব জানান, ফারুক সন্ধ্যায় কাজলার নয়ানগর আল-ফালা মসজিদের পাশ দিয়ে যাওয়ার সময় ৮-১০ জন দুর্বৃত্ত তার ওপর হামলা চালায়। তারা ফারুকের বুকের ডান পাশে ও কোমরের ডান পাশে ছুরিকাঘাত করে রাস্তায় ফেলে রেখে পালিয়ে যায়। খবর পেয়ে দ্রুত তাকে উদ্ধার করে ঢাকা মেডিকেলে নেওয়া হয়।ঢামেক হাসপাতালের পুলিশ ক্যাম্পের ইনচার্জ পরিদর্শক মো. ফারুক জানান, নিহতের মরদেহ হাসপাতালের মর্গে রাখা হয়েছে। বিষয়টি সংশ্লিষ্ট থানাকে জানানো হয়েছে।নিহত ফারুক ব্রাহ্মণবাড়িয়ার বাঞ্ছারামপুর উপজেলার মায়াপুর গ্রামের মো. আলমগীরের ছেলে। তিনি যাত্রাবাড়ীর কাজলা এলাকায় বসবাস করতেন।নিহতের বাবা নৈশপ্রহরী মোহাম্মদ আলম বলেন, “আমি সারারাত ডিউটি করেছি। আজ ছেলে কাজে যায়নি, সারাদিন আমার সঙ্গেই ছিল। বিকেলে আলম নামের এক বন্ধু ফোন করে বাইরে ডাকে। ফারুক ফ্রেশ হয়ে আসছি বলে বের হয়। কিছুক্ষণ পর জানতে পারি, তাকে ছুরিকাঘাত করে রাস্তায় ফেলে রেখে গেছে।”তিনি অভিযোগ করেন, তার ছেলের বন্ধুরাই এই হত্যাকাণ্ডের সঙ্গে জড়িত।",
    "date": null,
    "crawled_at": "2025-12-17 20:29:08"
}