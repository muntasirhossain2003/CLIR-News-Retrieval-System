{
    "url": "https://www.banglatribune.com/sport/cricket/926504/%E0%A6%A8%E0%A7%87%E0%A6%AA%E0%A6%BE%E0%A6%B2%E0%A6%95%E0%A7%87-%E0%A6%B8%E0%A6%B9%E0%A6%9C%E0%A7%87-%E0%A6%B9%E0%A6%BE%E0%A6%B0%E0%A6%BF%E0%A7%9F%E0%A7%87-%E0%A6%B8%E0%A7%87%E0%A6%AE%E0%A6%BF%E0%A6%A4%E0%A7%87-%E0%A6%8F%E0%A6%95-%E0%A6%AA%E0%A6%BE-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0%C2%A0",
    "language": "bangla",
    "source": "bangla_tribune",
    "title": "নেপালকে সহজে হারিয়ে সেমিতে এক পা বাংলাদেশের",
    "body": "দ্বিতীয় ম্যাচেও হাফসেঞ্চুরি হাঁকিয়ে অনূর্ধ্ব-১৯ এশিয়া কাপে বাংলাদেশের টানা দ্বিতীয় জয় এনে দিয়েছেন জাওয়াদ আবরার। সোমবার দুবাইয়ে নেপালকে ৭ উইকেটে হারিয়েছে বাংলাদেশ। তাতে সেমিফাইনালে এক পা দিয়ে ফেলেছে লাল-সবুজ দল।নেপালের দেওয়া ১৩১ রানের মামুলি লক্ষ্য বাংলাদেশ পেরিয়ে যায় ৭ উইকেট হাতে রেখেই। হাতে থাকে ২৫.১ ওভার। ৬৮ বলে অপরাজিত ৭০ রান করেন জাওয়াদ। তাতে ছিল ৭টি চার ও ৩টি ছয়। ম্যাচসেরাও তিনি। এর আগে টুর্নামেন্টের উদ্বোধনী ম্যাচে আফগানিস্তানের বিপক্ষে তিন উইকেটের জয়ে দলের হয়ে সর্বোচ্চ ৯৬ রান করেছিলেন আবরার। আগে ব্যাট করতে নেমে নেপালকে ৩১.১ ওভারে ১৩০ রানে গুটিয়ে দেয় বাংলাদেশ। মোহাম্মদ সবুজ নেন তিনটি উইকেট। এছাড়া সাদ ইসলাম, শাহরিয়ার আহমেদ ও আজিজুল হাকিম দুটি করে উইকেট শিকার করেন। টস জিতে শুরুতে ফিল্ডিংয়ের সিদ্ধান্ত নিয়েছিল বাংলাদেশ।দুটি ম্যাচে দুটি জয়ে গ্রুপ ‘বি’ থেকে সেমিফাইনালের পথে এগিয়ে গেছে দুইবারের শিরোপাধারী বাংলাদেশ। এখনও গ্রুপ পর্বে শ্রীলঙ্কার বিপক্ষে একটি ম্যাচ বাকি রয়েছে।",
    "date": null,
    "crawled_at": "2025-12-17 20:04:46"
}