{
    "url": "https://www.banglatribune.com/others/probash/926553/%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%9C%E0%A7%8D%E0%A6%AF-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF%E0%A6%B0-%E0%A6%AE%E0%A7%87%E0%A6%AF%E0%A6%BC%E0%A6%BE%E0%A6%A6%E0%A7%8B%E0%A6%A4%E0%A7%8D%E0%A6%A4%E0%A7%80%E0%A6%B0%E0%A7%8D%E0%A6%A3-%E0%A6%95%E0%A6%AE%E0%A6%BF%E0%A6%9F%E0%A6%BF-%E0%A6%AD%E0%A7%87%E0%A6%99%E0%A7%87-%E0%A6%86%E0%A6%82%E0%A6%B6%E0%A6%BF%E0%A6%95",
    "language": "bangla",
    "source": "bangla_tribune",
    "title": "যুক্তরাজ্য বিএনপির মেয়াদোত্তীর্ণ কমিটি ভেঙে আংশিক আহ্বায়ক কমিটি গঠন",
    "body": "যুক্তরাজ্য বিএনপির মেয়াদোত্তীর্ণ কমিটি ভেঙে দিয়ে আংশিক আহ্বায়ক কমিটি গঠন করা হয়েছে। সোমবার (১৫ ডিসেম্বর) বিএনপির সিনিয়র যুগ্ম মহাসচিব রুহুল কবির রিজভী স্বাক্ষরিত এক প্রেস বিজ্ঞপ্তিতে এই আংশিক কমিটির নাম ঘোষণা করা হয়।নবগঠিত আহ্বায়ক কমিটির আহ্বায়ক হয়েছেন সদ্য সাবেক কমিটির সিনিয়র সহসভাপতি আবুল কালাম আজাদ। তিনি সিলেটের বিশ্বনাথ উপজেলার নেতা। সদস্যসচিব হয়েছেন সাবেক কমিটির যুগ্ম সাধারণ সম্পাদক খসরুজ্জামান খসরু। তিনি বালাগঞ্জ উপজেলার নেতা।বিবৃতিতে বলা হয়েছে, শিগগিরই পূর্ণাঙ্গ আহ্বায়ক কমিটি ঘোষণা করা হবে। দলীয় সূত্রে জানা গেছে, যুক্তরাজ্য বিএনপির সদ্য সাবেক সভাপতি এম এ মালেক ও সদ্য সাবেক সাধারণ সম্পাদক কয়সর এম আহমেদ দুজনেই বাংলাদেশে দলের মনোনয়ন পেয়ে এমপি হওয়ার আশায় গণসংযোগে ব্যস্ত। তারা দেশে অবস্থান করলেও কাউকে ভারপ্রাপ্ত দায়িত্ব দেননি।এর মধ্যে ১৬ ডিসেম্বর দলটির ভারপ্রাপ্ত চেয়ারম্যান তারেক রহমান লন্ডনে যুক্তরাজ্য বিএনপির বিজয় দিবসের সভায় যোগ দিতে সম্মত হন। এ খবর পেয়ে ওই সভায় সভাপতিত্ব ও পরিচালনা করতে রবিবার বিকেলেই লন্ডনে পৌঁছান সদ্য সাবেক সভাপতি এম এ মালেক ও সদ্য সাবেক সাধারণ সম্পাদক কয়সর এম আহমেদ। কিন্তু রাতেই ঘোষণা হয় নতুন আংশিক কমিটি।জানা গেছে, যুক্তরাজ্য বিএনপির সর্বশেষ কাউন্সিল হয় ২০১৮ সালে। দুই বছর মেয়াদী কমিটির মেয়াদ শেষ হয় ২০২০ সালে।",
    "date": null,
    "crawled_at": "2025-12-16 13:36:14"
}